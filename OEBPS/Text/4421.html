<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷五十·唐書二十六·宗室列傳第二</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>宗室列傳第二</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>克讓，武皇之仲弟也。少善騎射，以勇悍聞。咸通中，從討龐勛，以功為振武都校。乾符中，王仙芝陷荊、襄，朝廷徵兵，克讓率師奉詔，賊平，以功授金吾將軍，留宿衞。</p>
<p class="em2" id="p1"><a class="gg-link" href="#p1" onclick="return changeColor(this);"></a>初，懿祖歸朝，憲宗賜宅於親仁坊，自長慶以來，相次一人典衞兵。武皇之起雲中，殺段文楚，朝議罪之，命加兵于我，懼，將逃歸，天子詔巡使王處存夜圍親仁坊捕克讓。詰旦兵合，克讓與紀綱何相溫<span class="jiaozhusup">原作「紀網」，據殿本、劉本改。影庫本批校云：「『綱』訛『網』。」</span>、安文寬、石的歷十餘騎彎弧躍馬，突圍而出，官軍數千人追之，比至渭橋，<span class="jiazhu">案：歐陽史作滑橋，疑傳刻之訛。據通鑑考異引薛史亦作渭橋，今仍其舊。(舊五代史考異)</span>死者數百。克讓自夏陽掠船而濟，歸於鴈門。明年，武皇昭雪，克讓復入宿衞。黃巢犯闕，僖宗幸蜀，克讓時守潼關，為賊所敗，<span class="jiazhu">案：僖宗幸蜀以前，武皇未嘗昭雪，克讓無由復入宿衞，出守潼關。通鑑考異嘗辨其誤。今考新唐書黃巢傳，巢攻潼關，齊克讓以其軍戰關外。時士飢甚，潛燒克讓營，克讓走入關，疑當時因齊克讓之名與李克讓同，遂致傳聞輾轉失實耳。歐陽史祇據薛史原文，不為辨正，今無可復考，姑附識于此。</span>以部下六七騎伏於南山佛寺，夜為山僧所害。</p>
<p class="em2" id="p2"><a class="gg-link" href="#p2" onclick="return changeColor(this);"></a>克讓既死，紀綱渾進通冒刃獲免，歸於黃巢。中和二年冬，武皇入關討賊，屯沙苑。黃巢遣使米重威齎賂修好，因送渾進通至，兼擒送害克讓僧十人。武皇燔偽詔，還其使，盡誅諸僧，為克讓發哀行服，悲慟久之。<span class="jiazhu">永樂大典卷一萬三百八十八。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>克修，字崇遠，武皇從父弟也。<span class="jiazhu">案歐陽史家人傳云：太祖四弟，曰克讓、克修、克恭、克寧，皆不知其父母名號。據薛史，則克修父名德成，未嘗無名號也。</span>父德成，初為天寧軍使，從獻祖討龐勛，以功授朔州刺史。克修少便弓馬，從父征討，所至立功。武皇節制鴈門，以克修為奉誠軍使，從入關為前鋒，破黃揆於華陰，敗尚讓於梁田坡，蹙黃巢於光順門，每戰皆捷，勇懾諸軍。賊平，以功檢校刑部尚書、左營軍使。其年十月，潞州牙將安居受來乞師，請復昭義軍，武皇遣大將賀公雅、李筠、安金俊等以兵從。<span class="jiazhu">安金俊，原本作「全俊」，今據通鑑改正。(影庫本粘籤)</span>與孟方立戰於銅鞮，不利，武皇乃令克修將兵繼進。是月，平潞州，斬其刺史李殷銳，乃表克修為昭義節度使。<span class="jiazhu">案新唐書僖宗紀：中和三年十月，李克用陷潞州，刺史李殷銳死之。與薛史李克修傳同。薛史武皇紀又作十一月平潞州，紀、傳自相矛盾。通鑑從克修傳作十月，歐陽史從武皇紀作十一月。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>光啟二年九月，克修出師山東，收復邢、洺。十一月，拔故鎮。孟方立遣將呂臻來援，戰於焦崗，大敗之，擒呂臻，俘斬萬計，進拔武安、臨洺諸屬縣，乘勝進圍邢州。方立求援於鎮州，王鎔出師三萬援之，克修軍退。及李罕之來歸，武皇授以澤州刺史，與克修合勢進攻河陽，連歲出師，以苦懷、孟。文德元年十月，<span class="jiaozhusup">四字原無，據本書卷二五武皇紀、通鑑卷二五七、歐陽史卷四二、新唐書卷一八七孟方立傳補。</span>孟方立遣將奚忠信將兵三萬襲我遼州，<span class="jiazhu">奚忠信，原本作「思信」，今從通鑑改正。(影庫本粘籤)</span>克修設伏於遼之東山，大敗賊軍，擒忠信以獻。龍紀元年，武皇大舉以伐邢、洺，及班師，因撫封於上黨。克修性儉嗇，不事華靡，供帳饔膳，品數簡陋。武皇怒其菲薄，笞而詬之，克修慚憤發疾，明年三月，卒於潞之府第，時年三十一。莊宗即位，追贈太師。</p>
<p class="em2" id="p5"><a class="gg-link" href="#p5" onclick="return changeColor(this);"></a>克修子二人，長曰嗣弼，次曰嗣肱。嗣弼初授澤州刺史，歷昭義、橫海節度副使，改海州刺史。天祐十九年，<span class="jiazhu">案：歐陽史作十一年。(舊五代史考異)</span>契丹犯燕、趙，陷涿郡，<span class="jiazhu">案遼史太祖紀：十二月癸亥，圍涿州，有白兔緣壘而上，是日破其郛。</span>嗣弼舉家被俘，遷于幕庭。<span class="jiazhu">永樂大典卷一萬三百八十八。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>嗣肱，少有膽略，屢立戰功。夾城之役，從周德威為前鋒。時兄嗣弼為昭義副使，與嗣昭守城，兄弟內外奮戰，忠力威壯，感動三軍。潞圍既解，以功授檢校左僕射，入為三城巡檢，知衙內事。天祐七年，周德威援靈、夏，党項阻道，音驛不通。嗣肱奉命自麟州渡河，應接德威，與党項轉戰數十里，合德威軍。柏鄉之戰，嗣肱為馬步都虞候。明年，從莊宗會朱友謙於猗氏，改教練使，與存審援河中，敗汴軍於胡壁堡，獲將龐讓。十年，與存審屯趙州，擊汴人於觀津。時梁祖新屠棗強，其將賀德倫急攻蓨縣，<span class="jiazhu">蓨縣，原本作「蓧縣」，今據五代春秋改正。(影庫本粘籤)</span>率師五萬合勢營於蓨之西。嗣肱自下博率騎三百，薄晚與梁之樵芻者相雜，日既晡，入梁軍營門，諸騎相合，大譟，弧矢星發，虓闞馳突。汴人不知所為，營中擾，既暝，斂騎而退。是夜，梁祖燒營而遁，解蓨縣之圍。以功特授蔚州刺史、鴈門以北都知兵馬使。從平劉守光。十二年，改應州刺史，累遷澤、代二州刺史、石嶺以北都知兵馬使。十九年，新州刺史王郁叛入契丹，嗣肱進兵定媯、儒、武等三州，授山北都團練使。二十年春，卒於新州，時年四十五。<span class="jiazhu">永樂大典卷一萬八千一百二十八。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>克恭，武皇之諸弟也。<span class="jiazhu">案：薛史不言克恭父為何人，然明著其為諸弟，所以別於母弟也。歐陽史與克讓、克寧牽連而書，疑未詳考。</span>龍紀中，為決勝軍使。大順初，潞帥李克修卒，克恭代為昭義節度使。性驕橫不法，未閑軍政。潞人素便克修之簡正，惡克恭之恣縱，又以克修非罪暴卒，人士離心。時武皇初定邢、洺三州，將有事於河朔，大蒐軍實。潞州有後院軍，兵之雄勁者，克恭選其五百人獻於武皇，軍使安居受惜其兵，<span class="jiazhu">安居受，原本作「安建受」，今據通鑑改正。(影庫本粘籤)</span>不悅。克恭令裨校李元審、安建、紀綱馮霸部送太原，行次銅鞮縣，馮霸劫眾謀叛，殺都將劉杲、縣令戴勞謙，循山而南，北及沁水，有眾三千。武皇令李元審將兵擊之，與霸戰於沁水，不利，元審戰傷，收軍於潞。五月十五日，克恭視元審於孔目吏劉崇之第。是日，州將安居受引兵仗攻克恭，因風縱火，克恭、元審並遇害，州民推居受為留後。初，孟方立之亂，居受以澤、潞歸於武皇，至是孟遷以邢、洺納降，復任為牙將，居受懼其圖己，乃叛，殺克恭以結汴人。居受遣人召馮霸於沁水，霸不受命。居受懼，將奔歸朝廷，至長子，為野人所殺，傳首馮霸軍。霸乃引軍據潞州，自稱留後，求援於汴。武皇令康君立討之，汴將葛從周來援霸。九月，李存孝急攻潞州，汴軍夜遁，獲霸等誅之，武皇乃以康君立為昭義節度使。<span class="jiazhu">永樂大典卷一萬三百八十八。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>克寧，武皇之季弟也。初從起雲中，為奉誠軍使。赫連鐸之攻黃花城也，克寧奉武皇及諸弟登城，血戰三日，力盡備竭，殺賊萬計。燕軍之攻蔚州，克寧昆仲嬰城拒敵，晝夜輟寢食者旬餘。後從達靼入關，逐黃寇。凡征行無不衞從，於昆弟之間，最推仁孝，小心恭謹，武皇尤友愛之。及鎮太原，授遼州刺史，累至雲州防禦使。乾寧初，改忻州刺史，<span class="jiazhu">忻州，原本作「惟州」，今據歐陽史改正。(影庫本粘籤)</span>從入關討王行瑜，充馬步軍都將，以功授檢校司徒。天祐初，授內外都制置、管內蕃漢都知兵馬使、檢校太保，充振武節度使，凡軍政皆决於克寧。</p>
<p class="em2" id="p9"><a class="gg-link" href="#p9" onclick="return changeColor(this);"></a>五年正月，武皇疾篤，克寧等侍疾，垂泣辭訣，克寧曰：「王萬一不諱，後事何屬？」因召莊宗侍側，謂克寧、張承業曰：「亞子累公等。」言終棄代。將發哀，克寧紀綱軍府，中外無譁。</p>
<p class="em2" id="p10"><a class="gg-link" href="#p10" onclick="return changeColor(this);"></a>初，武皇奬勵軍戎，多畜庶孽，衣服禮秩如嫡者六七輩，比之嗣王，年齒又長，各有部曲，朝夕聚謀，皆欲為亂。莊宗英察，懼及於禍，將嗣位，讓克寧曰：「兒年孤稚，未通庶政，雖承遺命，恐未能彈壓大事。季父勳德俱高，眾情推伏，且請制置軍府，候兒有立，<span class="jiazhu">有立，原本作「有位」，今從通鑑改正。(影庫本粘籤)</span>聽季父處分。」克寧曰：「亡兄遺命，屬在我兒，孰敢異議者！兒但嗣世，中外之事，何憂不辦。」視事之日，率先拜賀。</p>
<p class="em2" id="p11"><a class="gg-link" href="#p11" onclick="return changeColor(this);"></a>莊宗嗣位，軍民政事，一切委之，權柄既重，趣向者多附之。李存顥者，<span class="jiazhu">案：歐陽史作養子存顥、存實。</span>以陰計干克寧曰：「兄亡弟及，古今舊事，季父拜侄，理所未安。富貴功名，當宜自立，天與不取，後悔無及。」克寧曰：「公毋得不祥之言！我家世立功三代，父慈子孝，天下知名，苟吾兄山河有託，我亦何求！公無復言，必斬爾首以徇。」克寧雖慈愛因心，而日為凶徒惑亂。羣凶之妻復以此言干克寧妻孟夫人，說激百端，夫人懼事泄及禍，屢讓克寧，由是愈惑。</p>
<p class="em2" id="p12"><a class="gg-link" href="#p12" onclick="return changeColor(this);"></a>會克寧因事殺都虞候李存質，又請兼領大同節度，以蔚、朔為屬郡，又數怒監軍張承業、李存璋，繇是知其有貳。近臣史敬鎔素與存顥善，盡知其事，敬鎔告貞簡太后曰：「存顥與管內太保陰圖叛亂，俟嗣王過其第即擒之，并太后子母，欲送於汴州，竊發有日矣。」莊宗召張承業、李存璋謂曰：「季父所為如此，無猶子之情，骨肉不可自相魚肉，吾即避路，則禍亂不作矣。」承業曰：「老夫親承遺託，言猶在耳。存顥輩欲以太原降賊，王乃何路求生？不即討除，亡無日矣。」因令吳珙、<span class="jiazhu">吳珙，原本作「吳𤧴」，今從通鑑及歐陽史改正。(影庫本粘籤)</span>存璋為之備。二月二十日，會諸將於府第，擒存顥、克寧於坐，莊宗垂泣數之曰：「兒初以軍府讓季父，季父不忍棄先人遺命。今已事定，復欲以兒子母投畀豺虎，季父何忍此心！」克寧泣對曰：「蓋讒夫交構，吾復何言！」是日，與存顥俱伏法。克寧仁而無斷，故及於禍。<span class="jiazhu">永樂大典卷一萬三百八十八。　　案新唐書宰相世系表：國昌有子四人：克恭、克儉、克用、克柔。<span class="jiaozhusup">二十二字原無，據殿本補。</span>薛史李嗣昭傳云：武皇母弟代州刺史克柔之假子也。是克柔為武皇母弟。新唐書沙陀傳：武皇有弟克勤，通鑑注引紀年錄又有兄克儉，<span class="jiaozhusup">「注」字原無，據舊五代史考異補。</span>而薛史俱無傳，疑有闕文。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>史臣曰：昔武皇發跡於陰山，莊宗肇基於河朔，雖奄有天下，而享國日淺，眷言枝屬，空秀棣華，固未及推帝堯敦敍之恩，廣成王封建之義。自克讓而下，不獲就魯、衞之封，懋間、平之德也，<span class="jiazhu">案：原本作「開平」，繹其文義，當是用漢時河間獻王、東平憲王，今改正。(舊五代史考異)</span>況夭橫相繼，亦良可悲哉！<span class="jiazhu">永樂大典卷一萬三百八十八。</span></p>
</div></body></html>