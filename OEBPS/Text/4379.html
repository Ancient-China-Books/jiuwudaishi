<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷八·梁書八·末帝紀上</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>末帝紀上</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>末帝諱瑱，<span class="jiazhu">案：永樂大典原本誤作「𤦹」，冊府元龜誤作「頊」，今從歐陽史校正。</span>初名友貞，及即位，改名鍠，貞明中又改今諱。太祖第四子也。<span class="jiazhu">案：歐陽史作第三子，五代會要與薛史同，蓋并假子博王友文而數之也。(舊五代史考異)</span>母曰元貞皇后張氏。以唐文德元年戊申歲九月十二日生於東京。帝美容儀，性沉厚寡言，<span class="jiazhu">沉厚，原本作「沉原」，今據文改正。(影庫本粘籤)</span>雅好儒士。唐光化三年，授河南府參軍。太祖受禪，封均王。時太祖初置天興軍，最為親衞，以帝為左天興軍使。<span class="jiazhu">案：原本脫「使」字，今據歐陽史增入。(舊五代史考異)</span>開平四年夏，進位檢校司空，依前天興軍使，充東京馬步軍都指揮使。</p>
<p class="em2" id="p1"><a class="gg-link" href="#p1" onclick="return changeColor(this);"></a>乾化二年六月三日，庶人友珪弒逆，矯太祖詔，遣供奉官丁昭浦馳至東京<span class="jiaozhusup">殿本、通鑑卷二六八作丁昭溥。</span><span class="shadow dn jiaozhu" id="jiaozhu00" name="jiaozhu00">丁昭浦　殿本、通鑑卷二六八作丁昭溥。</span>，密令帝害博王友文。友珪即位，以帝為東京留守，行開封府尹，檢校司徒。友珪以篡逆居位，羣情不附。會趙巖至東京，從帝私讌，<span class="jiazhu">從帝私讌，原本作「從常」，今從通鑑改正。(影庫本粘籤)</span>因言及社稷事，帝以誠款謀之，巖曰：「此事易如反掌，成敗在招討楊令公之手，但得一言諭禁軍，其事立辦。」巖時典禁軍，洎還洛，以謀告侍衞親軍袁象先。帝令腹心馬慎交之魏州見師厚，且言成事之日，賜勞軍錢五十萬緡，仍許兼鎮。慎交，燕人也，素有膽辨，乃說師厚曰：<span class="jiazhu">乃說師厚，原本衍「既」字，今據文刪去。(影庫本粘籤)</span>「郢王殺君害父，篡居大位，宮中荒淫，靡所不至。洛下人情已去，東京物望所歸，公若因而成之，則有輔立之功，討賊之効。」師厚猶豫未决，謂從事曰：「吾於郢王，君臣之分已定，無故改圖，人謂我何！」慎交曰：「郢王以子弒父，是曰元凶。均王為君為親，正名仗義。彼若一朝事成，令公何情自處！」師厚驚曰：「幾悞計耳！」乃令小校王舜賢至洛，密與趙巖、袁象先圖議。時有左右龍驤都在東京，帝偽作友珪詔，遣還洛下。先是，劉重遇部下龍驤一指揮於懷州叛，經年搜捕其黨，帝因遣人激怒其眾曰：「郢王以龍驤軍嘗叛，追汝等洛下，將盡坑之。」翌日，乃以偽詔示之，<span class="jiazhu">案通鑑考異云：梁太祖實錄：「丙戌，東京言龍驤軍准詔追赴西京，軍情不肯進發。」實友珪徵之，非友貞偽作，但激怒言坑之耳。</span>諸軍憂恐，將校垂泣告帝，乞指生路。帝諭之曰：「先帝三十餘年，經營社稷，千征萬戰，爾等皆曾從行。今日先帝尚落人奸計，爾等安所逃避。」因出梁祖御像以示諸將，帝歔欷而泣曰：「郢王賊害君父，違天逆地，復欲屠滅親軍，爾等苟能自趨洛陽，擒取逆豎，告謝先帝，即轉禍為福矣。」眾踊躍曰：「王言是也。」皆呼萬歲，請帝為主，時友珪改元之二月十五日也。</p>
<p class="em2" id="p2"><a class="gg-link" href="#p2" onclick="return changeColor(this);"></a>帝乃遣人告趙巖、袁象先、傅暉、<span class="jiazhu">案：原本脫「暉」字，今據通鑑增入。(舊五代史考異)</span>朱珪等。十七日，象先引禁軍千人突入宮城，遂誅友珪。事定，象先遣趙巖齎傳國寶至東京，請帝即位於洛陽。帝報之曰：「夷門，太祖創業之地，居天下之衝，北拒并、汾，東至淮海，國家藩鎮，多在厥東，命將出師，利於便近，若都洛下，非良圖也。公等如堅推戴，冊禮宜在東京，賊平之日，即謁洛陽陵廟。」</p>
<p class="em2" id="p3"><a class="gg-link" href="#p3" onclick="return changeColor(this);"></a>是月，帝即位於東京，乃去友珪偽號，稱乾化三年。詔曰：</p>
<p class="yinyong" id="p4"><a class="gg-link" href="#p4" onclick="return changeColor(this);"></a>我國家賞功罰罪，必叶朝章；報德伸寃，敢欺天道。苟顯違于法制，雖暫滯於歲時，終振大綱，須歸至理。重念太祖皇帝，嘗開霸府，有事四方。迨建皇朝，載遷都邑，每以主留重務，居守難才，慎擇親賢，方膺寄任。<span class="jiazhu">寄任，原本作「奇任」，今據文改正。(影庫本粘籤)</span>故博王友文，才兼文武，識達古今，俾分憂於在浚之郊，亦共理於興王之地，一心無易，二紀于茲。嘗施惠於士民，實有勞於家國。去歲郢王友珪，常懷逆節，已露凶鋒，將不利於君親，欲竊窺於神器。此際值先皇寢疾，大漸日臻，博王乃密上封章，請嚴宮禁，因以萊州刺史授於郢王友珪，纔覩宣頭，俄行大逆。豈有自縱兵於內殿，却翻事於東都，又矯詔書，枉加刑戮，仍奪博王封爵，又改姓名，寃恥兩深，欺誑何極。伏賴上玄垂祐，宗社降靈，俾中外以叶謀，致遐邇之共怒，尋平內難，獲勦元凶，既雪恥於同天，且免譏於共國。朕方期遁世，敢竊臨人，遽迫推崇，爰膺纘嗣。寃憤既伸於幽顯，霈澤宜及於下泉。博王宜復官爵，仍令有司擇日歸葬云。</p>
<p class="em2" id="p5"><a class="gg-link" href="#p5" onclick="return changeColor(this);"></a>三月丁未，制曰：「朕仰膺天睠，近雪家讎，<span class="jiazhu">案：原本脫「家」字，今據冊府元龜增入。(舊五代史考異)</span>旋聞將相之謀，請紹祖宗之業。羣情見迫，三讓莫從，祗受推崇，懼不負荷。方欲烝嘗寢廟，禋類郊丘，合徵文體之辭，用表事神之敬。其或於文尚淺，在理未周，亦冀隨時，別圖制義。雖臣子行孝，重更名於已孤；而君父稱尊，貴難知而易避。今則虔遵古典，詳考前聞，允諧龜筮之占，庶合帝王之道。載惟涼德，尤愧嘉名，中外羣僚，當體朕意。宜改名鍠。」庚戌，以天雄軍節度使、充潞州行營都招討使、開府儀同三司、檢校太尉、兼侍中、弘農郡王楊師厚為檢校太師、兼中書令，進封鄴王。壬戌，以夏州節度使、檢校太尉、同平章事李仁福為檢校太師，進封隴西郡王。戊辰，以邢州保義軍留後、檢校太保戴思遠為檢校太傅、充邢州節度使。庚午，以鎮東軍節度副使、充兩浙西面都指揮使、行睦州刺史馬綽為檢校太傅、同平章事，領秦州雄武軍節度使，進封開國侯。是月，文武百官上言，請以九月十二日帝降誕日為明聖節，休假三日。從之。</p>
<p class="em2" id="p6"><a class="gg-link" href="#p6" onclick="return changeColor(this);"></a>夏四月癸未，以西京內外諸軍馬步軍都指揮使、檢校司徒、左龍虎統軍、濮陽開國侯袁象先<span class="jiazhu">案：原本濮陽作「博陽」，今據象先本傳改正。(舊五代史考異)</span>為特進、檢校太保、同平章事，充鎮南軍節度、江南西道觀察處置等使、開封尹、判在京馬步諸軍事，進封開國公，增食邑一千戶。丁酉，宣義軍節度副大使、知節度事、鄭滑濮等州觀察使、檢校太傅、長沙郡開國公羅周翰加特進、駙馬都尉。</p>
<p class="em2" id="p7"><a class="gg-link" href="#p7" onclick="return changeColor(this);"></a>五月乙巳，天雄軍節度使楊師厚及劉守奇率魏、博、邢、洺、徐、兗、鄆、滑之眾十萬討鎮州。庚戌，營於鎮之南門外。壬子，晉將史建瑭自趙州領騎五百入于鎮州，師厚知其有備，自九門移軍於下博。劉守奇以一軍自貝州掠冀州衡水、阜城，陷下博。師厚自弓高渡御河，迫滄州，張萬進懼，<span class="jiazhu">案：原本滄州作「涼州」，考歐陽史劉守光傳，張萬進乃滄州守將，今改。(舊五代史考異)</span>送款，師厚表請以萬進為青州節度使，以劉守奇為滄州節度使。詔曰：「太祖皇帝六月二日大忌。朕聞姬周已還，並用通喪之禮；炎漢之後，方行易月之儀。歷代相沿，萬幾斯重，遂為故實，難遽改更。朕頃遘家寃，近平內難，倐臨祥制，俯迫忌辰，音容永遠而莫追，號感彌深而難抑。將欲表宅憂於中禁，是宜輟聽政於外朝，雖異常儀，願申罔極。宜輟五月二十二日至六月二十九日朝參，軍機急切公事，即不得留滯，並仰畫時聞奏施行。」宰臣文武百官三上表，以國忌廢務多日，請依舊制。詔報曰：「朕聞禮非天降，固可酌於人情；事繫孝思，諒無妨於國體。今以甫臨忌日，暫輟視朝，冀全哀感之情，用表始終之節。宰臣等累陳章表，備述古今，慮以萬幾之繁，議以五月之請<span class="jiaozhusup">彭本、盧本同。殿本、劉本作「五日」。</span><span class="shadow dn jiaozhu" id="jiaozhu01" name="jiaozhu01">五月　彭本、盧本同。殿本、劉本作「五日」。</span>。雖茲懇切，難盡允俞。况保身方荷於洪基，敢言過毀；而權制獲申於至性，必在得中。宜自今月二十九日輟至六月七日，無煩抑請，深體朕懷。」</p>
<p class="em2" id="p8"><a class="gg-link" href="#p8" onclick="return changeColor(this);"></a>六月戊子，以滄州順化軍節度使、并潞鎮定副招討使、檢校太傅、同平章事張萬進為青州節度使。<span class="jiazhu">案：原本順化作「順俟」，今據通鑑注滄州為順化軍改正。又青州，通鑑作平盧，考後文是時賀德倫為平盧節度使，當從薛史作青州為是。(舊五代史考異)</span></p>
<p class="em2" id="p9"><a class="gg-link" href="#p9" onclick="return changeColor(this);"></a>秋九月甲辰，以光祿大夫、守御史大夫、吳興郡開國侯姚洎為中書侍郎、平章事。</p>
<p class="em2" id="p10"><a class="gg-link" href="#p10" onclick="return changeColor(this);"></a>十二月庚午，以前鄆州節度、檢校司徒、食邑二千戶、福王友璋為許州節度使、檢校太保。是月，晉王收幽州，執偽燕主劉守光及其父仁恭歸晉陽。</p>
<p class="em2" id="p11"><a class="gg-link" href="#p11" onclick="return changeColor(this);"></a>乾化四年春正月壬寅，以青州節度使張萬進為兗州節度使、檢校太尉。</p>
<p class="em2" id="p12"><a class="gg-link" href="#p12" onclick="return changeColor(this);"></a>二月甲戌，以感化軍節度使、華商等州觀察使、檢校太傅、同平章事、太原郡開國公康懷英為大安尹，充永平軍節度使，大安金棣等州觀察處置使。</p>
<p class="em2" id="p13"><a class="gg-link" href="#p13" onclick="return changeColor(this);"></a>夏四月丁丑，以守司空、平章事于兢為工部侍郎，尋貶萊州司馬，以其挾私與軍校遷改故也。是日，以行營左先鋒馬軍使、濮州刺史王彥章為澶州刺史，充行營先鋒步軍都指揮使，加光祿大夫、檢校太保，封開國伯。以永平軍節度使、檢校太傅、同平章事劉鄩為開封尹，遙領鎮南軍節度使。</p>
<p class="em2" id="p14"><a class="gg-link" href="#p14" onclick="return changeColor(this);"></a>五月癸丑，朔方軍留後、檢校司徒韓洙起復，授朔方軍節度使、檢校太保。</p>
<p class="em2" id="p15"><a class="gg-link" href="#p15" onclick="return changeColor(this);"></a>秋七月，晉王率師自黃澤嶺東下，寇邢、洺，<span class="jiazhu">案：原本「邢」作「鄜」，今據五代春秋「七月來侵邢州」改正。(舊五代史考異)</span>魏博節度使楊師厚軍於漳水之東。晉將曹進金來奔，晉軍遂退。</p>
<p class="em2" id="p16"><a class="gg-link" href="#p16" onclick="return changeColor(this);"></a>九月，徐州節度使王殷反。時朝廷以福王友璋鎮徐方，殷不受代，乃下詔削奪殷在身官爵，仍令却還本姓蔣，便委友璋及天平軍節度使牛存節、開封尹劉鄩等進軍攻討。是時，蔣殷求救於淮南，楊溥遣大將朱瑾率眾來援，存節等逆擊，敗之。</p>
<p class="em2" id="p17"><a class="gg-link" href="#p17" onclick="return changeColor(this);"></a>貞明元年春，牛存節、劉鄩拔徐州，<span class="jiazhu">案：牛存節等克徐州，薛史本紀及蔣殷傳俱不書月，五代春秋及歐陽史皆作正月，通鑑作二月，據通鑑考異引朱友貞傳又作乾化四年十一月，疑皆屬傳聞之辭，當以薛史為正。</span>逆賊蔣殷舉族自燔而死，於火中得其屍，梟首以獻。詔福王友璋赴鎮。</p>
<p class="em2" id="p18"><a class="gg-link" href="#p18" onclick="return changeColor(this);"></a>閏二月甲午，延州節度使、太原西面招討應接使、檢校太師、兼中書令、渤海郡王高萬興進封渤海王。</p>
<p class="em2" id="p19"><a class="gg-link" href="#p19" onclick="return changeColor(this);"></a>三月辛酉朔，以天平軍節度副大使、知節度事、兼淮南西北面行營招討應接等使、檢校太傅、同平章事牛存節為檢校太尉，加食邑一千戶，賞平徐之功也。丁卯，以右僕射兼門下侍郎、同平章事、監修國史、判度支趙光逢<span class="jiazhu">案：原本「逢」作「逯」，今據唐書列傳改正。(舊五代史考異)</span>為太子太保致仕。魏博節度使楊師厚薨，輟視朝三日。</p>
<p class="em2" id="p20"><a class="gg-link" href="#p20" onclick="return changeColor(this);"></a>初，師厚握強兵，據重鎮，每邀朝廷姑息，及薨，輟視朝三日，或者以為天意。租庸使趙巖、租庸判官邵贊獻議於帝曰：「魏博六州，精兵數萬，蠧害唐室百有餘年。羅紹威前恭後倨，太祖每深含怒。太祖尸未屬纊，師厚即肆陰謀。蓋以地廣兵強，得肆其志，不如分削，使如身使臂，即無不從也。陛下不以此時制之，寧知後人之不為楊師厚耶！若分割相、魏為兩鎮，則朝廷無北顧之患矣。」<span class="jiazhu">案通鑑考異引莊宗列傳，宰相敬翔與趙巖、邵贊同議。薛史無敬翔名，通鑑從薛史。</span>帝曰：「善。」即以平盧軍節度使賀德倫為天雄軍節度使，遣劉鄩率兵六萬屯河朔。詔曰：「分疆裂土，雖賞勳勞；建節屯師，亦從機便。比者魏博一鎮，巡屬六州，為河朔之大藩，實國家之巨鎮。所分憂寄，允謂重難；將叶事機，須期通濟。但緣鎮、定賊境，最為魏、博親鄰；其次相、衞兩州，皆控澤、潞山口。兩道並連於晉土，分頭常寇於魏封。既須日有戰爭，<span class="jiazhu">案：原本脫「戰爭」二字，今據冊府元龜增入。(舊五代史考異)</span>未若俱分節制。免勞兵力，因奔命於兩途；稍泰人心，俾安居於終日。其相州宜建節度為昭德軍<span class="jiaozhusup">「軍」字原無，據殿本及彭校補。</span><span class="shadow dn jiaozhu" id="jiaozhu02" name="jiaozhu02">昭德軍　「軍」字原無，據殿本及彭校補。</span>，以澶、衞兩州為屬郡，以張筠為相州節度使。」</p>
<p class="em2" id="p21"><a class="gg-link" href="#p21" onclick="return changeColor(this);"></a>己丑，魏博軍亂，囚節度使賀德倫。是時，朝廷既分魏博六州為兩鎮，命劉鄩統大軍屯于南樂，以討王鎔為名，遣澶州刺史、行營先鋒步軍都指揮使王彥章領龍驤五百騎先入於魏州，屯於金波亭。詔以魏州軍兵之半隸于相州，并徙其家焉。又遣主者檢察魏之帑廩。既而德倫促諸軍上路，姻族辭決，哭聲盈巷。其徒乃相聚而謀曰：「朝廷以我軍府強盛，故設法殘破。況我六州，歷代藩府，軍門父子，姻族相連，未嘗遠出河門，離親去族，一旦遷於外郡，生不如死。」三月二十九日夜，魏軍乃作亂，放火大掠，首攻龍驤軍，王彥章斬關而遁。遲明，殺德倫親軍五百餘人於牙城，執德倫置之樓上。有効節軍校張彥者，最為粗暴，膽氣伏人，乃率無賴輩數百，止其剽掠。是日，魏之士庶被屠戮者不可勝紀。</p>
<p class="em2" id="p22"><a class="gg-link" href="#p22" onclick="return changeColor(this);"></a>帝聞之，遣使齎詔安撫，<span class="jiazhu">案通鑑：夏四月，帝遣供奉官扈異撫諭魏軍。</span>仍許張彥除郡厚賜，將士優賞。彥等不遜，投詔於地，侮罵詔使，因迫德倫飛奏，請却復相、衞，抽退劉鄩軍。帝復遣諭曰：「制置已定，不可改易。」如是者三。彥等奮臂南向而罵曰：「傭保兒，敢如是也！」復迫德倫列其事。時有文吏司空頲者，甚有筆才，彥召見，謂曰：「為我更草一狀，詞宜抵突，如更敢違，則渡河擄之。」乃奏曰：「臣累拜封章，上聞天聽，在軍眾無非共切，何朝廷皆以為閑。半月三軍切切，而戈矛未息；一城生聚皇皇，而控告無門。惟希俯鑒丹衷，苟從眾欲，須垂聖允，斷在不疑。如或四向取謀，但慮六州俱失。言非意外，事在目前。」張彥又以楊師厚先兼招討使，請朝廷依例授之，故復逼德倫奏曰：「臣當道兵甲素精，貔貅極銳，下視并、汾之敵，平吞鎮、定之人。特乞委臣招討之權，試臣湯火之節，苟無顯効，任賜明誅。」詔報曰：「魏、博寇敵接連，封疆懸遠，凡於應赴，須在師徒。是以別建節旄，各令捍禦，并、鎮則委魏、博控制，澤、潞則遣相、衞枝梧。咸逐便安，貴均勞逸，已定不移之制，宜從畫一之規。至於征伐事權，亦無定例。且臨清王領鎮之日，<span class="jiazhu">臨清王，原本作「臨清生」，考舊唐書：魏博節度使羅宏信封臨清王，今改正。(影庫本粘籤)</span>羅紹威守藩以來，所領事銜，本無招討。祇自楊師厚先除陝、滑二帥，皆以招討兼權，因茲帶過鄴中，原本不曾落下，苟循事體，寧吝施行。況今劉鄩指鎮、定出征，康懷英往邠、岐進討，祇令統帥師旅，亦無招討使銜。切宜徧諭羣情，勿興浮議，倚注之意，卿宜體之。」詔至，張彥壞裂，抵之於地，謂德倫曰：「梁主不達時機，聽人穿鼻，城中擾攘，未有所依。我甲兵雖多，須資勢援，河東晉王統兵十萬，匡復唐朝，世與大梁仇讎。若與我同力，事無不濟，請相公改圖，以求多福。」德倫不得已而從之，乃遣牙將曹廷隱<span class="jiazhu">廷隱，原本作「延隱」，今據曹廷隱本傳改正。(影庫本粘籤)</span>奉書求援於太原。彥使德倫告諭軍城曰：「可依河東稱天祐十二年<span class="jiaozhusup">「二」原作「三」，據劉本改。按唐天祐四年為梁所代，後唐沿用天祐年號，至此時當為天祐十二年。</span><span class="shadow dn jiaozhu" id="jiaozhu03" name="jiaozhu03">天祐十二年　「二」原作「三」，據劉本改。按唐天祐四年為梁所代，後唐沿用天祐年號，至此時當為天祐十二年。</span>，此後如有人將文字於河南往來，便仰所在處置。」</p>
<p class="em2" id="p23"><a class="gg-link" href="#p23" onclick="return changeColor(this);"></a>是月<span class="jiaozhusup">殿本、劉本同。冊府卷二一七作「四月」。按本卷上文「帝聞之，遣使齎詔安撫」，據注文已是夏四月間事，則此「是月」當為「四月」。</span><span class="shadow dn jiaozhu" id="jiaozhu04" name="jiaozhu04">是月　殿本、劉本同。冊府卷二一七作「四月」。按本卷上文「帝聞之，遣使齎詔安撫」，據注文已是夏四月間事，則此「是月」當為「四月」。</span>，邠州留後李保衡以城歸順。<span class="jiazhu">案：通鑑考異引蜀書劉知俊傳，保衡作彥康，蓋保衡為楊崇本養子，故名彥康，迨殺其子彥魯而降梁，始復其本姓名也。五代春秋、歐陽史、通鑑俱從薛史作保衡。</span>保衡，楊崇本養子也。崇本乃李茂貞養子，任邠州二十餘年，去歲為其子彥魯所毒。彥魯領知州事五十餘日，保衡殺彥魯送款於帝，即以保衡為華州節度使，以河陽留後霍彥威為邠州節度使。</p>
<p class="em2" id="p24"><a class="gg-link" href="#p24" onclick="return changeColor(this);"></a>五月，晉王率師赴魏州。節度使牛存節薨。是月，鳳翔李茂貞遣偽署涇州節度使劉知俊率師攻邠州，以李保衡歸順故也。自是凡攻圍十四月，節度使霍彥威、諸軍都指揮使黃貴堅守捍寇，會救軍至，岐人乃退。</p>
<p class="em2" id="p25"><a class="gg-link" href="#p25" onclick="return changeColor(this);"></a>六月庚寅，晉王入魏州，以賀德倫為大同軍節度使，舉族遷於晉陽。是月，晉人陷德州。</p>
<p class="em2" id="p26"><a class="gg-link" href="#p26" onclick="return changeColor(this);"></a>秋七月，又陷澶州，刺史王彥章棄城來奔。<span class="jiazhu">案通鑑：晉人夜襲澶州，刺史王彥章在劉鄩營，晉人獲其妻子。薛史王彥章傳亦云：晉人攻陷澶州，彥章舉家陷沒。是澶州陷時，彥章未嘗在城也。</span>是月，劉鄩自洹水潛師由黃澤路西趨晉陽，至樂平縣，值霖雨積旬，乃班師還。次宗城，遂至貝州，軍於堂邑。遇晉軍，轉鬬數十里，晉軍稍退。翌日，鄩移軍于莘。</p>
<p class="em2" id="p27"><a class="gg-link" href="#p27" onclick="return changeColor(this);"></a>八月，賀瓌收復澶州。</p>
<p class="em2" id="p28"><a class="gg-link" href="#p28" onclick="return changeColor(this);"></a>九月，以行營先鋒步軍都指揮使、行澶州刺史、檢校太保王彥章為汝州防禦使，<span class="jiazhu">案：原本「汝州」作「許州」，今據通鑑改正。(舊五代史考異)</span>依前行營先鋒步軍都指揮使。壬午，正衙命使冊德妃張氏。是夕，妃薨。</p>
<p class="em2" id="p29"><a class="gg-link" href="#p29" onclick="return changeColor(this);"></a>冬十月辛亥，康王友孜謀反，<span class="jiazhu">案：通鑑友孜作友敬，與薛史異。(舊五代史考異)</span>伏誅。是夕，帝於寢殿熟寐，忽聞御榻上寶劍有聲，帝遽起視之，而友孜之黨已入於宮中，帝揮之獲免。<span class="jiazhu">案清異錄：末帝夜于寢間擒刺客，乃康王友孜所遣，帝自戮之。造雲母匣貯所用劍，名匣曰「護聖將軍之館」。(舊五代史考異)</span>壬子<span class="jiaozhusup">原作「壬午」，據殿本改。按二十史朔閏表，十月戊子朔，無壬午。壬子為二十五日。</span><span class="shadow dn jiaozhu" id="jiaozhu05" name="jiaozhu05">壬子　原作「壬午」，據殿本改。按二十史朔閏表，十月戊子朔，無壬午。壬子為二十五日。</span>，葬德妃張氏。</p>
<p class="em2" id="p30"><a class="gg-link" href="#p30" onclick="return changeColor(this);"></a>十一月乙丑，改乾化五年為貞明元年。<span class="jiazhu">案：吳越備史作正月壬辰朔，改元大赦。歐陽史、五代春秋及通鑑俱從薛史作十一月。(舊五代史考異)</span></p>
<p class="em2" id="p31"><a class="gg-link" href="#p31" onclick="return changeColor(this);"></a>十二月乙未，詔昇華原縣為崇州靜勝軍，以美原縣為裕州，以為屬郡。以偽命義勝軍節度使、鼎耀等州觀察使、特進、檢校太保、同平章事李彥韜為特進、檢校太傅、同平章事，充靜勝軍節度使、崇裕等州觀察使、河內郡開國侯，仍復本姓溫，名昭圖。昭圖，華原賊帥也。李茂貞以為養子，以華原為耀州，美原為鼎州，偽命昭圖為節度使。至是歸款，故有是命。</p>
<p class="em2" id="p32"><a class="gg-link" href="#p32" onclick="return changeColor(this);"></a>貞明二年春正月庚申，以皇伯父宋州節度使、開府儀同三司、檢校太師、兼中書令、廣王全昱為守中書令，餘如故。<span class="jiazhu">案通鑑：二年春正月，宣武節度使、守中書令、廣德靖王全昱卒。(舊五代史考異)</span>以浙江東道營田副使、檢校太傅、前常州刺史杜建徽遙領涇州節度使。</p>
<p class="em2" id="p33"><a class="gg-link" href="#p33" onclick="return changeColor(this);"></a>二月丙申，右僕射、門下侍郎、平章事、諸道鹽鐵轉運等使楊涉罷相，守左僕射。涉累上章以疾辭位，故有是命。是月，命許州節度使王檀、河陽節度使謝彥章、汝州防禦使王彥章率師自陰地關抵晉陽<span class="jiaozhusup">「汝州」原作「鄭州」，據殿本改。按王彥章改鄭州防禦使在二年四月，見本卷下文及本書卷二一王彥章傳。</span><span class="shadow dn jiaozhu" id="jiaozhu06" name="jiaozhu06">汝州防禦使王彥章　「汝州」原作「鄭州」，據殿本改。按王彥章改鄭州防禦使在二年四月，見本卷下文及本書卷二一王彥章傳。</span>，急攻其壘，不克而旋。</p>
<p class="em2" id="p34"><a class="gg-link" href="#p34" onclick="return changeColor(this);"></a>三月，劉鄩率師與晉王大戰於故元城<span class="jiaozhusup">「故」字原無，據殿本、冊府卷四四三補。</span><span class="shadow dn jiaozhu" id="jiaozhu07" name="jiaozhu07">故元城　「故」字原無，據殿本、冊府卷四四三補。</span>，鄩軍敗績。先是，鄩駐於莘，帝以河朔危急，師老於外，餉饋不充，遣使賜鄩詔，微有責讓。鄩奏以寇勢方盛，未可輕動。帝又問鄩決勝之策，鄩奏曰：「但人給糧十斛，盡則破敵。」帝不悅，復遣促戰。鄩召諸將會議，諸將欲戰，鄩默然。一日，引軍攻鎮定之營，彼眾大駭，上下騰亂，俘斬甚眾。時帝遣偏將楊延直領軍萬餘人屯澶州以應鄩，<span class="jiazhu">楊延直，原本作「廷直」，今據歐陽史改正。(影庫本粘籤)</span>既而晉王詐言歸太原，劉鄩以為信。是月，召楊延直會于魏城下，鄩自莘率軍亦至，與延直會。既而晉王自貝州至，鄩引軍漸退，至故元城西，與晉人決戰，大為其所敗。追襲至河上，軍士赴水死者甚眾，鄩自黎陽濟河奔滑州。己巳，制以鄩為滑州宣義軍節度副大使，知節度事。晉人攻衞州，陷之，又陷惠州。</p>
<p class="em2" id="p35"><a class="gg-link" href="#p35" onclick="return changeColor(this);"></a>夏四月乙酉朔，威武軍節度使、守太傅、兼中書令、閩王王審知賜號忠勤保安興國功臣，餘如故。晉人陷洺州。癸卯夜，捉生都將李霸作亂，龍驤都將杜晏球討平之。時遣捉生軍千人戍楊劉，軍出宋門外。是夜，由水門復入，二鼓大譟，火發燭城，李霸與其徒燔建國門，不克。龍驤都將杜晏球屯鞠場，聞亂兵至，率騎擊之，亂軍退，走馬登建國門。晏球奏曰：「亂者惟李霸一軍，但守宮城，遲明臣必破之。」未明，晏球誅霸及其同惡，京師方定。是月，以行營先鋒步軍都指揮使、汝州防禦使王彥章為鄭州防禦使，依前先鋒步軍都指揮使。</p>
<p class="em2" id="p36"><a class="gg-link" href="#p36" onclick="return changeColor(this);"></a>五月，晉軍還太原。</p>
<p class="em2" id="p37"><a class="gg-link" href="#p37" onclick="return changeColor(this);"></a>六月，晉人急攻邢州，帝遣捉生都將張溫率步騎五百人入于邢州，<span class="jiazhu">張溫，原本作「章溫」，今據歐陽史及通鑑改正。(影庫本粘籤)</span>至內黃，溫率眾降於晉人。</p>
<p class="em2" id="p38"><a class="gg-link" href="#p38" onclick="return changeColor(this);"></a>秋七月甲寅朔，晉王自太原至魏州，節度使張筠棄城奔京師，邢州節度使閻寶以城降於晉王。壬戌，以淮南鎮海鎮東等軍節度使、充淮南宣潤等道四面行營都統、開府儀同三司、尚父、守尚書令、吳越王錢鏐為諸道兵馬元帥，餘如故。以左僕射楊涉為太子太傅致仕。</p>
<p class="em2" id="p39"><a class="gg-link" href="#p39" onclick="return changeColor(this);"></a>八月丁酉，以開府儀同三司、太子太保致仕趙光逢為司空兼門下侍郎、平章事、弘文館大學士、延資庫使，<span class="jiazhu">延資庫使，原本作「延貨」，考五代會要，五代承唐制，多以宰相兼領延資庫使，今改正。(影庫本粘籤)</span>充諸道鹽鐵轉運使。</p>
<p class="em2" id="p40"><a class="gg-link" href="#p40" onclick="return changeColor(this);"></a>九月，晉王還太原。滄州節度使戴思遠棄城來奔。晉人陷貝州。<span class="jiazhu">案：歐陽史作晉人克貝州，守將張源德死之。又，死事傳云：貝人勸源德出降，源德不從，遂見殺。通鑑考異引莊宗實錄：源德聞河北皆平，有翻然之志，謀於眾，眾懼其歸罪，因殺源德。是源德之死，傳聞異詞，故薛史不取。(舊五代史考異)　　歐陽史本紀：二年九月，晉人克貝州，守將張源德死之。又，死事傳略云：太祖時，源德自金吾衞將軍為蔡州刺史。貞明元年，魏博節度使楊師厚卒，末帝分魏、相等六州為兩鎮，遣劉鄩將兵萬人屯于魏。魏軍叛降晉，源德為鄩守貝州。晉王入魏，諸將欲先擊貝州，晉王曰：「貝城小而堅，攻之難卒下。」乃先襲破德州，然以兵五千攻源德，源德堅守不下，晉軍塹而圍之。已而劉鄩大敗于故元城，南走黎陽，六鎮數十州之地皆歸晉，獨貝一州，圍之踰年不可下。源德守既堅，而貝人聞晉已盡有河北，城中食且盡，乃勸源德出降，源德不從，遂見殺。(殿本)　　通鑑考異引莊宗實錄云：賊將張源德固守貝州，既聞河北皆平，而有翻然之志，詢謀於眾。羣賊皆河南人，懼其歸罪，不從，因殺源德，噉人為糧，因守其城。王師歷年攻圍，賊既食竭，呼我大將曰：「今欲請罪，懼晉王不我赦，請衿甲持兵而見，已即解之，如何？」報曰：「無便於此者。」賊眾三千，衿甲出降。我將甘言喻之，俱釋兵解甲。既而四面陳兵殺之。與歐陽史異。今考歐陽史，多前後互異。如魏博軍亂，本紀作元年，傳作三年；張源德死，紀作二年，據傳當在四年。紀、傳自相矛盾，恐不足據。薛史不載張源德事，附識於此。(孔本)</span>己卯，天平軍節度副大使、知節度事、檢校太師、兼中書令、瑯琊郡王王檀薨。<span class="jiazhu">案：五代春秋作盜殺鄆州王檀。(舊五代史考異)</span></p>
<p class="em2" id="p41"><a class="gg-link" href="#p41" onclick="return changeColor(this);"></a>十月丁酉<span class="jiaozhusup">原作「八月」，據冊府卷一九九、通鑑卷二六九考異引薛史改。</span><span class="shadow dn jiaozhu" id="jiaozhu08" name="jiaozhu08">十月　原作「八月」，據冊府卷一九九、通鑑卷二六九考異引薛史改。</span>，以開府儀同三司、中書侍郎兼吏部尚書、同平章事、集賢殿大學士、判戶部敬翔為右僕射兼門下侍郎、平章事、監修國史，判度支。以光祿大夫、中書侍郎、同平章事鄭珏為特進、兼刑部尚書、平章事、集賢殿大學士，判戶部。十月，晉王自太原至魏州。是月，前昭義軍節度使、檢校太師、兼侍中、陳留郡王葛從周薨。</p>
<p class="em2" id="p42"><a class="gg-link" href="#p42" onclick="return changeColor(this);"></a>是歲，河北諸州悉入於晉。<span class="jiazhu">永樂大典卷六千六百五。</span></p>
</div></body></html>