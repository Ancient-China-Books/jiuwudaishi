<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷一·梁書一·太祖紀第一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>太祖紀第一</h1><hr/></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>案：薛史本紀，永樂大典所載俱全，獨梁太祖紀原帙已佚，其散見於各韻者，僅得六十八條，參以通鑑考異、通鑑注所徵引者，又得二十一條，本末不具，未能綴輯成篇。考冊府元龜閏位部所錄朱梁事蹟，皆本之薛史原文，首尾頗詳，按條採掇，尚可彙萃。謹依前人取魏澹書、高氏小史補北魏書闕篇之例，采冊府元龜梁太祖事，編年系日，次第編排，以補其闕，庶幾略還薛史之舊。仍於各條下注明原書卷第，以備參核焉。</p>
<p class="em2" id="p1"><a class="gg-link" href="#p1" onclick="return changeColor(this);"></a>太祖神武元聖孝皇帝，姓朱氏，諱晃，本名溫，<span class="jiazhu">永樂大典卷八千六百八十七。</span>宋州碭山人。其先舜司徒虎之後，高祖黯，曾祖茂琳，祖信，父誠。帝即誠之第三子，母曰文惠王皇后。<span class="jiazhu">冊府元龜卷一百八十二。　　案五代會要：梁肅祖宣元皇帝諱黯，舜司徒虎四十二代孫，開平元年七月，追尊宣元皇帝，廟號肅祖，葬興極陵。敬祖光獻皇帝諱茂琳，宣元皇帝長子，母曰宣僖皇后范氏，開平元年七月，追尊光獻皇帝，廟號敬祖，葬永安陵。憲祖昭武皇帝諱信，光獻皇帝長子，母曰光孝皇后楊氏，開平元年七月，追尊昭武皇帝，廟號憲祖，葬光天陵。烈祖文穆皇帝諱誠，昭武皇帝長子，母曰昭懿皇后劉氏，開平元年七月，追尊文穆皇帝，廟號烈祖，葬咸寧陵。</span>以唐大中六年歲在壬申，十月二十一日夜，生於碭山縣午溝里。是夕，所居廬舍之上有赤氣上騰，里人望之，皆驚奔而來，曰：「朱家火發矣。」及至，則廬舍儼然。既入，隣人以誕孩告，眾咸異之。<span class="jiazhu">永樂大典卷一萬六千一十九。　　案：以上亦見冊府元龜卷一百八十二。以此推之，知冊府元龜引五代事蹟多本薛史。</span>昆仲三人，俱未冠而孤，母<span class="jiazhu">案：冊府元龜引此條「母」字下有「王氏」二字。</span>攜養寄於蕭縣人劉崇之家。帝既壯，不事生業，以雄勇自負，里人多厭之。崇以其慵惰，每加譴杖。唯崇母自幼憐之，親為櫛髮，嘗誡家人曰：「朱三非常人也，汝輩當善待之。」家人問其故，答曰：「我嘗見其熟寐之次，化為一赤蛇。」然眾亦未之信也。<span class="jiazhu">永樂大典卷五千九百四十九。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>唐僖宗乾符中，關東荐饑，羣賊嘯聚。黃巢因之起於曹、濮，饑民願附者凡數萬。帝乃辭崇家，與仲兄存俱入巢軍，以力戰屢捷，得補為隊長。</p>
<p class="em2" id="p3"><a class="gg-link" href="#p3" onclick="return changeColor(this);"></a>唐廣明元年十二月甲申，黃巢陷長安，遣帝領兵屯於東渭橋。是時，夏州節度使諸葛爽率所部屯於櫟陽，巢命帝招諭爽，爽遂降於巢。</p>
<p class="em2" id="p4"><a class="gg-link" href="#p4" onclick="return changeColor(this);"></a>中和元年二月，巢以帝為東南面行營先鋒使，令攻南陽，下之。六月，帝歸長安，巢親勞於灞上。七月，巢遣帝西拒邠、岐、鄜、夏之師於興平，所至皆立功。</p>
<p class="em2" id="p5"><a class="gg-link" href="#p5" onclick="return changeColor(this);"></a>二年二月，巢以帝為同州防禦使，使自攻取。帝乃自丹州南行，以擊左馮翊，<span class="jiazhu">左馮翊，原本缺「翊」字，今據通鑑增入。(影庫本粘籤)</span>拔之，遂據其郡。時河中節度使王重榮屯兵數萬，糾合諸侯，<span class="jiaozhusup">「合」原作「兵」，據冊府元龜(以下簡稱冊府)卷一八七改。</span>以圖興復。帝時與之鄰封，屢為重榮所敗，遂請濟師於巢。表章十上，為偽左軍使孟楷所蔽，不達。又聞巢軍勢䠞，諸校離心，帝知其必敗。九月，帝遂與左右定計，斬偽監軍使嚴實，<span class="jiazhu">監軍使嚴實，原本作「嚴貴」，考歐陽史及通鑑俱作嚴實，疑原本傳寫之訛，今改正。(影庫本粘籤)</span>舉郡降於重榮。<span class="jiazhu">案舊唐書僖宗紀：八月庚子，賊同州防禦使朱溫殺其監軍嚴實，與大將胡真、謝瞳等來降。薛史作九月，與舊唐書異。考新唐書：九月丙戌，黃巢將朱溫以同州降。通鑑亦作九月丙戌，朱溫殺其監軍嚴實，舉州降。皆與薛史同。是朱溫之降，實在九月，舊唐書誤。</span>重榮即日飛章上奏，時僖宗在蜀，覽表而喜曰：「是天賜予也。」乃詔授帝左金吾衞大將軍，充河中行營副招討使，<span class="jiazhu">案歐陽史云：王鐸承制拜溫金吾衞大將軍、河中行營招討副使。薛史以為僖宗詔授，與歐陽史異。考舊唐書：王鐸承制拜溫為華州刺史、潼關防禦鎮國軍等使。通鑑作王鐸承制以溫為同華節度使。是王鐸承制所拜之官，非如歐陽史所載也，至謝瞳奉表行在，乃詔授金吾衞大將軍、河中行營招討副使耳。當以薛史為得其實。</span>仍賜名全忠。<span class="jiazhu">案：是書及舊唐書、通鑑皆作僖宗賜名，惟鑑戒錄云：朱太祖統四鎮，除中令日，名溫。與崔相國連搆大事，崔每奏太祖忠赤，委之關東，國無患矣。<span class="jiaozhusup">原作「遷之關無患矣」，據鑑誡錄卷二改。殿本考證作「遷之關東，國無患矣」。</span>昭宗遽敕太祖改名全忠，議者謂「全」字人王也，又在「中心」，甚不可也，上方悔焉。其說與諸史異，蓋傳聞之不同爾。(舊五代史考異)</span>自是率所部與河中兵士偕行，所向無不克捷。</p>
<p class="em2" id="p6"><a class="gg-link" href="#p6" onclick="return changeColor(this);"></a>三年三月，僖宗制授帝宣武軍節度使，依前充河中行營副招討使，仍令候收復京闕，即得赴鎮。<span class="jiazhu">案舊唐書：中和三年五月，以檢校尚書右僕射、華州刺史、潼關防禦等使朱溫檢校司空，兼汴州刺史，充宣武節度、觀察等使，仍賜名全忠。據薛史則全忠授宣武節度在三月，非五月也；由河中行營招討副使遷授，非由潼關防禦等使也；賜名全忠在二年九月，亦非三年五月也。通鑑所敍年月、官爵、名號，皆以薛史為據。</span>四月，巢軍自藍關南走，帝與諸侯之師俱收長安，乃率部下一旅之眾，仗節東下。七月丁卯，入於梁苑。是時帝年三十有二。時蔡州刺史秦宗權與黃巢餘孽合從肆虐，共圍陳州，久之，僖宗乃命帝為東北面都招討使。時汴、宋連年阻饑，公私俱困，帑廩皆虛，外為大敵所攻，內則驕軍難制，交鋒接戰，日甚一日。人皆危之，惟帝銳氣益振。是歲十二月，帝領兵於鹿邑，與巢眾相遇，縱兵擊之，斬首二千餘級，乃引兵入亳州，因是兼有譙郡之地。</p>
<p class="em2" id="p7"><a class="gg-link" href="#p7" onclick="return changeColor(this);"></a>四年春，帝與許州田從異諸軍同收瓦子寨，<span class="jiazhu">案：瓦子寨，原本作「瓦于寨」，考通鑑注，黃巢撤民居以為寨屋，謂之瓦子寨，則「于」字形近刊訛耳，今改正。(舊五代史考異)</span>殺賊數萬眾。是時，陳州四面，賊寨相望，驅擄編氓，殺以充食，號為「舂磨寨」。帝分兵翦撲，大小凡四十戰。四月丁巳，收西華寨，賊將黃鄴單騎奔陳。帝乘勝追之，鼓噪而進。會黃巢遁去，遂入陳州，刺史趙犨迎於馬前。俄聞巢黨尚在陳北故陽壘，帝遂逕歸大梁。是時，河東節度使李克用奉僖宗詔，統騎軍數千同謀破賊，與帝合勢於中牟北邀擊之，賊眾大敗於王滿渡，<span class="jiazhu">王滿渡，原本作「王蒲」，今據通鑑改正。(影庫本粘籤)</span>多束手來降。時賊將霍存、葛從周、張歸厚、張歸霸皆匍匐於馬前，悉宥而納之，遂逐殘寇，東至於寃句。</p>
<p class="em2" id="p8"><a class="gg-link" href="#p8" onclick="return changeColor(this);"></a>五月甲戌，帝與晉軍振旅歸汴，館克用於上源驛。既而備犒宴之禮，克用乘醉任氣，帝不平之。是夜，命甲士圍而攻之。<span class="jiazhu">案：自「五月甲戌」至此，又見通鑑考異所引薛史梁紀，與冊府元龜所引符合。</span>會大雨雷電，克用因得於電光中踰垣遁去，惟殺其部下數百人而已。</p>
<p class="em2" id="p9"><a class="gg-link" href="#p9" onclick="return changeColor(this);"></a>六月，陳人感解圍之惠，為帝建生祠堂於其郡。是歲，黃巢雖歿，而蔡州秦宗權繼為巨孽，有眾數萬，攻陷鄰郡，殺掠吏民，屠害之酷，更甚巢賊，帝患之。七月，遂與陳人共攻蔡賊於溵水，殺數千人。九月己未，僖宗就加帝檢校司徒、同平章事，封沛郡侯，食邑千戶。</p>
<p class="em2" id="p10"><a class="gg-link" href="#p10" onclick="return changeColor(this);"></a>光啟元年春，蔡賊掠亳、潁二郡，帝帥師以救之，遂東至於焦夷，敗賊眾數千，生擒賊將殷鐵林，梟首以狥軍而還。三月，僖宗自蜀還長安，改元光啟。四月戊辰，就加帝檢校太保，增食邑千五百戶。十二月，河中、太原之師逼長安，觀軍容使田令孜奉僖宗出幸鳳翔。</p>
<p class="em2" id="p11"><a class="gg-link" href="#p11" onclick="return changeColor(this);"></a>二年春，蔡賊益熾。時唐室微弱，諸道州兵不為王室所用，故宗權得以縱毒，連陷汝、洛、懷、孟、唐、鄧、許、鄭，圜幅數千里，殆絕人煙，惟宋、亳、滑、潁僅能閉壘而已。帝累出兵與之交戰，然或勝或負，人甚危之。</p>
<p class="em2" id="p12"><a class="gg-link" href="#p12" onclick="return changeColor(this);"></a>三月庚辰，僖宗降制就封帝為沛郡王。<span class="jiazhu">案舊唐書：光啟元年三月，以汴州刺史朱全忠為沛郡王，充蔡州西北面行營都統。據薛史則元年惟增食邑，至二年三月乃進封為王也，與舊唐書異。歐陽史從薛史。</span>是月，僖宗移幸興元。</p>
<p class="em2" id="p13"><a class="gg-link" href="#p13" onclick="return changeColor(this);"></a>五月，嗣襄王熅僭即帝位於長安，改元為建貞。遣使賫偽詔至汴，帝命焚之於庭。未幾，襄王果敗。</p>
<p class="em2" id="p14"><a class="gg-link" href="#p14" onclick="return changeColor(this);"></a>七月，蔡人逼許州，節度使鹿宴弘使來求救，<span class="jiaozhusup">許州原作「司州」，明本冊府卷一八七同。殘宋本冊府、舊唐書卷一九僖宗紀、新唐書卷九僖宗紀、資治通鑑(以下簡稱通鑑)卷二五六均作許州。通鑑注：「中和四年，晏弘據許州，至是敗亡。」據改。「鹿宴弘」，殿本、劉本、彭本、明本冊府卷一八七同。殘宋本冊府、歐陽史卷四〇韓建傳、舊唐書卷一九僖宗紀、新唐書卷九僖宗紀、通鑑卷二五四、本書卷一三六王建傳作鹿晏弘。</span>帝遣葛從周等率師赴援。師未至而城陷，宴弘為蔡賊所害。</p>
<p class="em2" id="p15"><a class="gg-link" href="#p15" onclick="return changeColor(this);"></a>十一月，滑州節度使安師儒以怠於軍政，為部下所殺。<span class="jiazhu">案舊唐書云：十月壬子朔，滑州軍亂，逐其帥安師儒，推衙將張驍主留後軍務，師儒奔汴，朱全忠殺之。新唐書云：十月，朱全忠陷滑州，執義成軍節度使安師儒。歐陽史從舊唐書作奔汴，通鑑從新唐書作被擄，據薛史則師儒自為部下所殺，與新、舊唐書異。又新、舊唐書俱作十月，而薛史作十一月，通鑑仍從薛史。</span>帝聞之，乃遣朱珍、李唐賓襲而取之，由是遂有滑臺之地。<span class="jiazhu">案舊唐書云：朝廷以汴帥朱全忠兼領義成軍節度使。據薛史胡真傳云：真以奇兵襲取滑州，乃署為滑州節度留後。蓋全忠雖嘗兼領義成，而不之鎮，故署其將胡真為留後。<span class="jiaozhusup">孔本作「是全忠未嘗兼領義成軍也。歐陽史亦作以胡真為留後」。</span></span>十二月，僖宗降制就加帝檢校太傅，改封吳興郡王，食邑三千戶。</p>
<p class="em2" id="p16"><a class="gg-link" href="#p16" onclick="return changeColor(this);"></a>是歲，鄭州為蔡賊所陷，刺史李璠單騎來奔，帝宥而納之，以為行軍司馬。宗權既得鄭，益驕，帝遣裨將邏於金隄驛，與賊相遇，因擊之，賊眾大敗，追至武陽橋，<span class="jiaozhusup">殿本、劉本同。本卷下文有陽武橋。冊府卷一八七亦此處作武陽橋，下文作陽武橋。通鑑卷二五七注：「陽武橋在鄭州陽武縣，縣在汴州西北九十里。」</span>斬首千餘級。帝每與蔡人戰於四郊，既以少擊眾，常出奇以制之，但患師少，未快其旨。宗權又以己眾十倍於帝，恥於頻敗，乃誓眾堅決以攻夷門。既而獲蔡之諜者，備知其事，遂謀濟師焉。</p>
<p class="em2" id="p17"><a class="gg-link" href="#p17" onclick="return changeColor(this);"></a>三年春二月乙巳，承制以朱珍為淄州刺史，俾募兵於東道，且慮蔡人暴其麥苗，期以夏首回歸。<span class="jiazhu">案：自「募兵於東道」至此，亦見通鑑注，與冊府元龜同。</span>珍既至淄、棣，旬日之內，應募者萬餘人。又潛襲青州，獲馬千匹，鎧甲稱是，乃鼓行而歸。四月辛亥，達於夷門，帝喜曰：「吾事濟矣。」是時，賊將張晊屯於北郊，秦賢屯於版橋，各有眾數萬，樹柵相連二十餘里，其勢甚盛。帝謂諸將曰：「此賊方今息師蓄銳以俟時，必來攻我。況宗權度我兵少，又未知珍來，謂吾畏懼，止於堅守而已。今出不意，不如先擊之。」乃親引兵攻秦賢寨，將士踴躍爭先，賊果不備，連拔四寨，斬首萬餘級，時賊眾以為神助。庚午，<span class="jiazhu">案通鑑考異云：長曆，四月甲辰朔，無庚午，薛史誤。今考舊唐書，光啟三年四月正作甲辰朔，以日數計之，庚午乃四月二十七日也。此非薛史之誤，乃通鑑考異之誤耳。</span>賊將盧瑭領萬餘人於圃田北萬勝戍夾汴水為營，跨河為梁，以扼運路。<span class="jiazhu">案通鑑注引薛史梁紀曰：盧瑭於圃田北夾汴為梁，以扼運路。視冊府元龜所引稍有刪節。</span>帝擇精銳以襲之。是日昏霧四合，兵及賊壘方覺，遂突入掩殺，赴水死者甚眾，盧瑭自投於河。河南諸賊連敗，不敢復駐，皆併在張晊寨。自是蔡寇皆懷震讋，往往軍中自相驚亂。帝旋師休息，大行犒賞，繇是軍士各懷憤激，每遇敵無不奮勇。</p>
<p class="em2" id="p18"><a class="gg-link" href="#p18" onclick="return changeColor(this);"></a>五月丙子，出酸棗門，自卯至未，短兵相接，賊眾大敗，追斬二十餘里，僵仆相枕。<span class="jiaozhusup">「相」原作「就」，據冊府卷一八七改。</span>宗權恥敗，益縱其虐，乃自鄭州親領突將數人，逕入張晊寨。<span class="jiazhu">冊府元龜卷一百八十七。</span>其日晚，大星隕於賊壘，有聲如雷。<span class="jiazhu">永樂大典卷三千二百七十一。</span>辛巳，兗、鄆、滑軍士皆來赴援，乃陳兵於汴水之上，旌旗器甲甚盛。蔡人望之，不敢出寨。翌日，分布諸軍，齊攻賊寨，自寅至申，斬首二萬餘級。會夜收軍，獲牛馬、輜重、生口、器甲不可勝計。是夜宗權、晊遁去，遲明追之，至陽武橋而還。宗權至鄭州，乃盡焚其廬舍，屠其郡人而去。始蔡人分兵寇陝、雒、孟、懷、許、汝，皆先據之，因是敗也，賊眾恐懼，咸棄之而遁。帝乃慎選將佐，俾完葺壁壘，為戰守之備，於是遠近流亡復歸者眾矣。是時，揚州節度使高駢為裨將畢師鐸所害，復有孫儒、楊行密互相攻伐，朝廷不能制，乃就加帝檢校太尉，兼領淮南節度使。<span class="jiazhu">案舊唐書：光啟三年十一月，<span class="jiaozhusup">原作「光化」，據殿本考證、舊唐書卷一九僖宗紀改。按光啟為唐僖宗年號，光化為唐昭宗年號。</span>楊行密遣使求援於朱全忠，制授全忠檢校太尉、侍中，兼揚州大都督府長史，充淮南節度觀察使、行營兵馬都統。歐陽史作十二月，通鑑作閏十一月，據薛史則全忠兼領淮南自在九月以前，與諸書異。又，薛史下文作閏十二月，而通鑑作閏十一月，<span class="jiaozhusup">「閏十一月」原作「閏十二月」，據殿本考證、劉本、舊五代史考異、通鑑卷二五七考異改。通鑑本文作十二月，無「閏」字。</span>亦有互異。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>九月，亳州裨將謝殷逐刺史宋衮，自據其郡，帝親領軍屯於太清宮，遣霍存討平之。<span class="jiazhu">案新唐書云：光啟三年六月壬戌，亳州將謝殷逐其刺史宋衮。八月壬寅，謝殷伏誅。通鑑從新唐書，薛史作九月，與新唐書異。</span>帝之禦蔡寇也，鄆州朱瑄、<span class="jiazhu">案：歐陽史作朱宣，薛史前後皆作「瑄」，舊唐書、通鑑並同薛史。　　朱瑄，歐陽史作朱宣。曾三異云：流俗本「宣」傍加「玉」，非也。今考舊唐書及通鑑皆作「瑄」，蓋朱瑾、朱瑄兄弟命名皆從「玉」，今仍從薛史原文，加案聲明。(影庫本粘籤)</span>兗州朱瑾皆領兵來援。及宗權既敗，帝以瑄、瑾宗人也，又有力於己，皆厚禮以歸之。瑄、瑾以帝軍士勇悍，私心愛之，乃密於曹、濮界上懸金帛以誘之，帝軍利其貨而赴者甚眾，帝乃移檄以讓之。朱瑄來詞不遜，<span class="jiazhu">案通鑑考異引高若拙後史補曰：梁太祖皇帝到梁園，深有大志，然兵力不足，常欲外掠，又虞四境之難，每有鬱然之狀。時有薦敬秀才於門下，乃白梁祖曰：「明公方欲圖大事，輜重必為四境所侵，但令麾下將士詐為叛者而逃，即明公奏於主上及告四隣，以自襲叛徒為名。」梁祖曰：「天降奇人，以佐於吾。」初從其議，一出而致眾十倍。今案高若拙所紀，深得敬翔與梁祖陰謀情狀。薛史止據梁實錄原辭，未及改正。歐史作移檄兗、鄆，誣其誘汴亡卒以東，亦未詳考。</span>乃命朱珍侵曹伐濮，以懲其姦。未幾，珍伐曹州，執刺史丘禮以獻，遂移兵圍濮。兗、鄆之釁，自茲而始矣。</p>
<p class="em2" id="p20"><a class="gg-link" href="#p20" onclick="return changeColor(this);"></a>十月，僖宗命水部郎中王贊撰紀功碑以賜帝。是月，帝親騎數千巡師於濮上，<span class="jiaozhusup">孔本、彭本、盧本、明本冊府卷一八七同。殿本、劉本作「帝親帥騎數千」，彭校作「帝親率騎數千」，殘宋本冊府作「帝賜親騎數千」。</span><span class="jiazhu">帝親騎數千，以文義求之，「親」字上疑脫「帥」字，今無別本可校，姑仍其舊，附識於此。(影庫本粘籤)</span>因破朱瑄援師於范縣。丁未，攻陷濮州，刺史朱裕單騎奔鄆。尋為鄆人所敗，踰月乃還。</p>
<p class="em2" id="p21"><a class="gg-link" href="#p21" onclick="return changeColor(this);"></a>十二月，僖宗遣使賜帝鐵券，又命翰林承旨劉崇望撰德政碑以賜帝。</p>
<p class="em2" id="p22"><a class="gg-link" href="#p22" onclick="return changeColor(this);"></a>閏月甲寅，帝請行軍司馬李璠權知淮南留後，<span class="jiaozhusup">「軍」原作「營」，據冊府卷一八七、通鑑卷二五七、本卷下文改。</span>乃遣大將郭言領兵援送以赴揚州。</p>
<p class="em2" id="p23"><a class="gg-link" href="#p23" onclick="return changeColor(this);"></a>文德元年正月，帝率師東赴淮海，行次宋州，聞楊行密已拔揚州，遂還。是時，李璠、郭言行至淮上，為徐戎所扼，不克進而還。<span class="jiazhu">案歐陽史云：璠之揚州，行密不納。據通鑑云：李璠至泗州，時溥以兵襲之，郭言力戰得免而還。是李璠未嘗得至揚州也，當以薛史為實錄。</span>帝怒，遂謀伐徐。</p>
<p class="em2" id="p24"><a class="gg-link" href="#p24" onclick="return changeColor(this);"></a>二月丙戌，僖宗制以帝為蔡州四面行營都統，繇是諸鎮之師，皆受帝之節制。<span class="jiazhu">案新唐書：正月癸亥，朱全忠為蔡州四面行營都統。舊唐書作五月，與薛史異。通鑑從新唐書。</span></p>
<p class="em2" id="p25"><a class="gg-link" href="#p25" onclick="return changeColor(this);"></a>三月庚子，昭宗即位。是月，蔡人石璠領萬眾以剽陳、亳，帝遣朱珍率精騎數千擒璠以獻。</p>
<p class="em2" id="p26"><a class="gg-link" href="#p26" onclick="return changeColor(this);"></a>四月戊辰，魏博樂彥禎失律，其子從訓出奔相州，使來乞師。帝遣朱珍領大軍濟河，連收黎陽、臨河二邑。既而魏軍推小校羅弘信為帥。弘信既立，遣使送欵於汴，帝優而納之，遂命班師。是月，河南尹張全義襲李罕之於河陽，克之。罕之單騎出奔，因乞師於太原，李克用為發萬騎以援之。罕之遂收其眾，偕晉軍合勢，急攻河陽。全義危急，遣使求救於汴，帝遣丁會、牛存節、葛從周領兵赴之，大戰於溫縣，晉人與罕之俱敗。於是河橋解圍，全義歸於河陽，因以丁會為河陽留後。</p>
<p class="em2" id="p27"><a class="gg-link" href="#p27" onclick="return changeColor(this);"></a>五月己亥，昭宗制以帝檢校侍中，增食邑三千戶。戊辰，詔改帝鄉曰衣錦鄉，里曰沛王里。<span class="jiaozhusup">原作「詔改帝鄉錦衣里曰沛王里」，據冊府卷一八七改。</span>是月，帝以兼有洛、孟之地，無西顧之患，將大整師徒，畢力誅蔡。會蔡人趙德諲舉漢南之地以歸於朝廷，<span class="jiazhu">案新唐書昭宗紀：五月壬寅，趙德諲以襄州降。舊唐書及通鑑皆作五月，與薛史同。歐陽史敍其事於三月以前，疑有舛誤。</span>且遣使送欵於帝，仍誓戮力同討宗權。帝表其事，朝廷因以德諲為蔡州四面副都統。又以河陽、保義、義昌三節度為帝行軍司馬，兼糧料應接使。<span class="jiaozhusup">「使」字原無，據冊府卷一八七補。</span><span class="jiazhu">冊府元龜卷一百八十七。</span>至是，帝領諸侯之師會德諲以伐蔡賊於汝水之上，遂薄其城。五日之內，樹二十八寨以環之，蓋象列宿之數也。<span class="jiazhu">永樂大典卷一萬五千一百二十。</span>時帝親臨矢石，一日，飛矢中其左腋，血漬單衣，顧謂左右曰：「勿洩。」<span class="jiazhu">永樂大典卷二萬七百十二。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>九月，以糧運不繼，遂班師。是時，帝知宗權殘孽不足為患，遂移兵以伐徐。</p>
<p class="em2" id="p29"><a class="gg-link" href="#p29" onclick="return changeColor(this);"></a>十月，先遣朱珍領兵與時溥戰於吳康鎮，徐人大敗，連收豐、蕭二邑，溥攜散騎馳入彭門。帝命分兵以攻宿州，刺史張友攜符印以降。既而徐人閉壁堅守，遂命龐師古屯兵守之而還。是月，蔡賊孫儒攻陷揚州，自稱淮南節度使。</p>
<p class="em2" id="p30"><a class="gg-link" href="#p30" onclick="return changeColor(this);"></a>龍紀元年正月，龐師古攻下宿遷縣，進軍於呂梁。時溥領軍二萬，晨壓師古之軍而陣，師古促戰，敗之，斬首二千餘級，溥復入於彭門。</p>
<p class="em2" id="p31"><a class="gg-link" href="#p31" onclick="return changeColor(this);"></a>二月，蔡將申叢遣使來告，縛秦宗權於帳下，折其足而囚之矣。<span class="jiazhu">案舊唐書：文德元年十二月甲子朔，<span class="jiaozhusup">「十二月」原作「十一月」，據殿本考證、舊唐書卷二〇昭宗紀改。</span>蔡州牙將申叢執秦宗權。新唐書作十一月辛酉，<span class="jiaozhusup">「十一月」原作「十二月」，據殿本考證、新唐書卷一〇昭宗紀改。</span>與舊唐書月日互異。薛史作龍紀元年二月，蓋即其遣使來告之月而書之也。歐陽史作正月，誤。</span>帝即日承制以叢為淮西留後。未幾，叢復為都將郭璠所殺。是月，璠執宗權來獻，帝遣行軍司馬李璠、牙校朱克讓檻進於長安。既至，昭宗御延喜樓受俘，即斬宗權於獨柳樹下。蔡州平。昭宗詔加帝食實封一百戶，賜莊宅各一區。三月，又加帝檢校太尉、兼中書令，進封東平王，賞平蔡之功也。<span class="jiazhu">案舊唐書：四月壬戌朔，以宣武淮南等節度副大使、知節度事、管內營田觀察處置等使、開府儀同三司、檢校太傅、兼侍中、揚州大都督府長史、汴州刺史、充蔡州四面行營都統、上柱國、沛郡王、食邑四千戶朱全忠為檢校太尉、中書令，進封東平王，仍賜賞軍錢十萬貫。薛史及歐陽史俱作三月，與舊唐書異。</span></p>
<p class="em2" id="p32"><a class="gg-link" href="#p32" onclick="return changeColor(this);"></a>大順元年四月丙辰，宿州小將張筠逐刺史張紹光，擁眾以附時溥。帝率親軍討之，殺千餘人，筠遂堅守。乙卯，時溥出兵暴碭山縣，帝遣朱友裕以兵襲之，敗徐軍三千餘眾，獲沙陁援軍石君和等三十人，斬於宿州城下。</p>
<p class="em2" id="p33"><a class="gg-link" href="#p33" onclick="return changeColor(this);"></a>六月辛酉，淮南孫儒遣使修好於帝，帝表其事，請以淮南節度授於儒焉。辛未，昭宗命帝為宣義軍節度使，充河東東面行營招討使，<span class="jiazhu">案舊唐書：五月，以宣武軍節度使朱全忠為太原東南面招討使。歐陽史從舊唐書作東南面，通鑑作南面，與舊唐書異。考新唐書云：五月，以朱全忠為南面招討使。六月辛未，朱全忠為河東東面行營招討使。蓋先為南面招討使，後改東面也。又，六月，全忠兼領宣義軍，新、舊唐書皆不載，通鑑用薛史。</span>時朝廷宰臣張濬將兵討太原故也。</p>
<p class="em2" id="p34"><a class="gg-link" href="#p34" onclick="return changeColor(this);"></a>八月甲寅，昭義都將馮霸殺沙陁所署節度使李克恭來降，帝請河陽節度使朱崇節為潞州留後。戊辰，李克用自率蕃漢步騎數萬以圍潞州，帝遣葛從周率驍勇之士，夜中銜枚犯圍而入於潞。<span class="jiazhu">案舊唐書：五月，潞州軍亂，殺其帥李克恭。七月，朱全忠遣大將葛從周率千騎入潞州。薛史統作八月，蓋據入潞之月而追言之也。</span></p>
<p class="em2" id="p35"><a class="gg-link" href="#p35" onclick="return changeColor(this);"></a>九月壬寅，帝至河陽，遣都將李讜引軍趨澤、潞，行至馬牢川，為晉人所敗。帝又遣朱友裕、張全義率精兵至澤州北以為應援。<span class="jiaozhusup">原作「渾州」，明本冊府卷一八七同。殿本、劉本作鄆州，殘宋本冊府、通鑑卷二五八考異引薛史作澤州。按此次戰役在山西澤、潞，當作澤州，據改。</span>既而崇節、從周棄潞來歸。戊申，帝廷責諸將敗軍之罪，斬李讜、李重胤以狥，遂班師焉。<span class="jiazhu">案：自「九月壬寅」至此，又見通鑑考異，與冊府元龜同。</span></p>
<p class="em2" id="p36"><a class="gg-link" href="#p36" onclick="return changeColor(this);"></a>十月乙酉，帝自河陽赴滑臺。時奉詔將討太原，先遣使假道於魏，魏人不從。先是，帝遣行人雷鄴告糴於魏，既而為牙軍所殺。羅弘信懼，故不敢從命，遂通好於太原。</p>
<p class="em2" id="p37"><a class="gg-link" href="#p37" onclick="return changeColor(this);"></a>十二月辛丑，帝遣丁會、葛從周率眾渡河取黎陽、臨河，又令龐師古、霍存下淇門、衞縣，帝徐以大軍繼其後。</p>
<p class="em2" id="p38"><a class="gg-link" href="#p38" onclick="return changeColor(this);"></a>二年春正月，魏軍屯於內黃。丙辰，帝與之接戰，自內黃至永定橋，魏軍五敗，斬首萬餘級。羅弘信懼，遣使持厚幣請和。帝命止其焚掠而歸其俘，弘信繇是感悅而聽命焉。乃收軍屯於河上。</p>
<p class="em2" id="p39"><a class="gg-link" href="#p39" onclick="return changeColor(this);"></a>八月己丑，帝遣丁會急攻宿州，刺史張筠堅守其壁，會乃率眾於州東築堰，壅汴水以浸其城。十月壬午，筠遂降，宿州平。<span class="jiazhu">案：舊唐書作十一月，汴軍陷宿州，與薛史異。歐陽史及新唐書、通鑑俱從薛史作十月。</span></p>
<p class="em2" id="p40"><a class="gg-link" href="#p40" onclick="return changeColor(this);"></a>十一月丁未，曹州裨將郭紹賓殺刺史郭饒，舉郡來降。<span class="jiazhu">案新唐書：十一月己未，曹州將郭銖殺其刺史郭詞，叛附於全忠。通鑑從新唐書，與薛史異。歐陽史仍從薛史。</span>是月，徐將劉知俊率眾二千來降，自是徐軍不振。</p>
<p class="em2" id="p41"><a class="gg-link" href="#p41" onclick="return changeColor(this);"></a>十二月，兗州朱瑾領軍三萬寇單父，帝遣丁會領大軍襲之，敗於金鄉界，<span class="jiaozhusup">劉本、冊府卷一八七同。殿本作「襲敗之於金鄉界」。</span>殺二萬餘眾，瑾單馬遁去。</p>
<p class="em2" id="p42"><a class="gg-link" href="#p42" onclick="return changeColor(this);"></a>景福元年正月，遣丁會於兗州界徙其民數千戶於許州。</p>
<p class="em2" id="p43"><a class="gg-link" href="#p43" onclick="return changeColor(this);"></a>二月戊寅，帝親征鄆，先遣朱友裕屯軍於斗門。甲申，次衞南，有飛鳥止於峻堞之上，鳴噪甚厲，副使李璠曰：「將有不如意之事。」是夜，鄆州朱瑄率步騎萬人襲朱友裕於斗門，友裕拔軍南去。乙酉，帝晨救斗門，不知友裕之退，前至斗門者皆為鄆人所殺。帝追襲鄆人至瓠河，不及，遂頓兵於村落間。<span class="jiaozhusup">「頓」原作「領」，冊府卷一八七同，殿本作「頓」。舊五代史考異云：「案『領』字考文義應是『頓』字之譌。」據改。</span>時朱瑄尚在濮州。丁亥，遇朱瑄率兵將歸於鄆，遂來衝擊。帝策馬南馳，為賊所追甚急，前有浚溝，<span class="jiaozhusup">「有」原作「後」，據冊府卷一八七改。</span>躍馬而過，張歸厚援矟力戰於其後，乃免。時李璠與都將數人皆為鄆軍所殺。</p>
<p class="em2" id="p44"><a class="gg-link" href="#p44" onclick="return changeColor(this);"></a>五月丙午，遣朱克讓率眾暴兗、鄆之麥。</p>
<p class="em2" id="p45"><a class="gg-link" href="#p45" onclick="return changeColor(this);"></a>十一月，遣朱友裕率兵攻濮州，下之，擒刺史邵儒以獻，濮州平。遂命移軍伐徐州。<span class="jiazhu">冊府元龜卷一百八十七。</span></p>
<p class="em2" id="p46"><a class="gg-link" href="#p46" onclick="return changeColor(this);"></a>二年四月丁亥，<span class="jiaozhusup">原作「丁丑」，據通鑑卷二五九考異引薛史改。按二十史朔閏表，景福二年四月己巳朔，丁丑為初九日，丁亥為十九日。通鑑卷二五九云：「戊子，龐師古拔彭城，時溥舉族登燕子樓自焚死。」戊子為四月二十日，則此當作丁亥。</span>師古下彭門，梟溥首以獻。<span class="jiazhu">通鑑考異引薛史梁紀。　　案：冊府元龜引薛史，於景福二年事多所刪節。考是年春有石佛山之戰，今不載。通鑑注引薛史云：「石佛山在彭門南。」疑即此處闕文也。</span></p>
<p class="em2" id="p47"><a class="gg-link" href="#p47" onclick="return changeColor(this);"></a>八月，帝遣龐師古移兵攻兗，駐於曲阜，與朱瑾屢戰，皆敗之。</p>
<p class="em2" id="p48"><a class="gg-link" href="#p48" onclick="return changeColor(this);"></a>十二月，師古遣先鋒葛從周引軍以攻齊州，刺史朱威告急於兗、鄆。既而朱瑄以援兵至，遂固其壘。<span class="jiazhu">冊府元龜卷一百八十七。</span></p>
<p class="em2" id="p49"><a class="gg-link" href="#p49" onclick="return changeColor(this);"></a>乾寧元年二月，帝親領大軍由鄆州東路北次於魚山。<span class="jiazhu">歐陽史作漁山，考通鑑亦作魚山，今仍其舊。(舊五代史考異)</span>朱瑄覘知，即以兵逕至，且圖速戰。帝整軍出寨，時瑄、瑾已陣於前。須臾，東南風大起，我軍旌旗失次，甚有懼色，即令騎士揚鞭呼嘯。俄而西北風驟發，時兩軍皆在草莽中，帝因令縱火。既而煙焰亙天，乘勢以攻賊陣，瑄、瑾大敗。<span class="jiazhu">永樂大典卷一萬五千一百二十。</span>殺萬餘人，餘眾擁入清河，因築京觀於魚山之下，駐軍數日而還。</p>
<p class="em2" id="p50"><a class="gg-link" href="#p50" onclick="return changeColor(this);"></a>二年正月癸亥，遣朱友恭帥師復伐兗，遂塹而圍之。未幾，朱瑄自鄆率步騎援糧欲入於兗，友恭設伏以敗之，盡奪其餉於高吳，<span class="jiazhu">案：通鑑作高梧，考薛史前後俱作高吳，今仍其舊。(舊五代史考異)</span>因擒蕃將安福順、安福慶。</p>
<p class="em2" id="p51"><a class="gg-link" href="#p51" onclick="return changeColor(this);"></a>二月己酉，帝領親軍屯於單父，以為友恭之援。</p>
<p class="em2" id="p52"><a class="gg-link" href="#p52" onclick="return changeColor(this);"></a>四月，濠、壽二州復為楊行密所陷。是時，太原遣將史儼兒、李承嗣以萬騎馳入於鄆。<span class="jiazhu">案通鑑：乾寧二年四月，河東遣其將史儼、李承嗣以萬人馳入於鄆。此據薛史梁紀原文，惟史儼兒作史儼為微異耳。下又云：七月，克用遣史儼將三千騎詣石門侍衞。十二月，李克用遣大將史儼、李承嗣假道於魏以救之。前後複互，且其時汴、鄆日有戰爭，道路阻隔，史儼既於四月入鄆，不應七月已在石門，十二月又過魏也。考舊唐書云：初，兗、鄆求援於太原，克用令蕃將史完府、何懷寶等千騎赴之。不言其赴鄆為何時。據此篇下云：八月，獲蕃將史完府。十一月，<span class="jiaozhusup">原作「十月」，據殿本考證、本卷下文改。</span>擒何懷寶。然則四月馳入於鄆者，當是史完府、何懷寶，非史儼、李承嗣也。參考薛史唐武皇紀及李承嗣傳，承嗣等入鄆定在二年之冬，梁紀似有舛誤。通鑑並采梁、唐帝紀，亦未能考定畫一。</span>朱友恭遂歸於汴。</p>
<p class="em2" id="p53"><a class="gg-link" href="#p53" onclick="return changeColor(this);"></a>八月，帝領親軍伐鄆，至大仇，遣前軍挑戰，設伏於梁山以待之。既而獲蕃將史完府，奪馬數百匹。朱瑄脫身遁去，復入於鄆。<span class="jiazhu">案通鑑：九月辛未，朱全忠自將擊朱瑄，戰於梁山，瑄敗走還鄆。與薛史異。歐陽史仍從薛史作八月。</span></p>
<p class="em2" id="p54"><a class="gg-link" href="#p54" onclick="return changeColor(this);"></a>十月，帝駐軍於鄆，齊州刺史朱瓊遣使請降，瓊即瑾之從父兄也。<span class="jiazhu">案新唐書昭宗紀：十一月壬申，齊州刺史朱瓊叛降於朱全忠。據薛史則朱瓊自請降至見殺皆在十月，與新唐書異。通鑑從新唐書。</span>帝因移軍至兗，瓊果來降。未幾，瓊為朱瑾所紿，掠而殺之，帝即以其弟玭為齊州防禦使。</p>
<p class="em2" id="p55"><a class="gg-link" href="#p55" onclick="return changeColor(this);"></a>十一月，朱瑄復遣將賀瓌、柳存及蕃將何懷寶等萬餘人以襲曹州，<span class="jiazhu">案：通鑑作薛懷寶，考舊唐書亦作何懷寶，今仍之。(舊五代史考異)</span>庶解兗州之圍也。帝知之，自兗領軍策馬先路至鉅野南，追而敗之，殺戮將盡，生擒賀瓌、柳存、何懷寶及賊黨三千餘人。是日申時，狂風暴起，沙塵沸湧，帝曰：「此乃殺人未足耳。」遂下令盡殺所獲囚俘，風亦止焉。翼日，縶賀瓌等以示於兗，帝素知瓌名，乃釋之，惟斬何懷寶於兗城之下，乃班師。</p>
<p class="em2" id="p56"><a class="gg-link" href="#p56" onclick="return changeColor(this);"></a>十二月，葛從周領兵復伐兗。<span class="jiazhu">案通鑑云：朱全忠之去兗州也，留葛從周將兵守之。與薛史梁紀異。又，薛史葛從周傳作十月事。</span>既至，與朱瑾戰於壘下，殺千餘眾，擒其將孫漢筠已下二十人，遂旋師。</p>
<p class="em2" id="p57"><a class="gg-link" href="#p57" onclick="return changeColor(this);"></a>三年正月，河東李克用既破邠州，欲謀爭霸，乃遣蕃將張污落以萬騎寨於河北之莘縣，聲言欲救兗、鄆。魏博節度使羅弘信患之，使來求援。<span class="jiazhu">冊府元龜卷一百八十七。</span></p>
<p class="em2" id="p58"><a class="gg-link" href="#p58" onclick="return changeColor(this);"></a>二月，<span class="jiaozhusup">殿本、劉本同。冊府卷一八九作乾寧二年二月，本書誤繫在三年。</span>帝領親軍屯於單父，會寒食，帝乃親拜文穆皇帝陵於碭山縣午溝里。<span class="jiazhu">冊府元龜卷一百八十九。</span></p>
<p class="em2" id="p59"><a class="gg-link" href="#p59" onclick="return changeColor(this);"></a>四月辛酉，河東泛漲，<span class="jiaozhusup">殿本、彭本、冊府卷一八七同。劉本作「河東水泛漲」，盧本作「河水泛漲」，通鑑卷二六〇作「河漲」。</span>將壞滑城，帝令決隄岸以分其勢為二河，夾滑城而東，為害滋甚。是日，帝遣許州刺史朱友恭領兵萬人渡淮，以便宜從事。時洪、鄂二州累遣使求援，故有是行。</p>
<p class="em2" id="p60"><a class="gg-link" href="#p60" onclick="return changeColor(this);"></a>五月，命葛從周統軍屯於洹水，以備蕃軍。</p>
<p class="em2" id="p61"><a class="gg-link" href="#p61" onclick="return changeColor(this);"></a>六月，李克用帥蕃漢諸軍營於斥丘，遣其男落落將鐵林小兒三千騎薄於洹水。從周與戰，大敗之，生擒落落以獻。克用悲駭，請修舊好以贖其子，帝不許，遂執落落送於羅弘信，斬之。越七日，我軍還屯陽留以伐鄆。</p>
<p class="em2" id="p62"><a class="gg-link" href="#p62" onclick="return changeColor(this);"></a>八月，復壁於洹水。是時，昭宗幸華州，遣使就加帝檢校太師，守中書令。</p>
<p class="em2" id="p63"><a class="gg-link" href="#p63" onclick="return changeColor(this);"></a>四年正月，帝以洹水之師大舉伐鄆。辛卯，營於濟水之次，<span class="jiazhu">案胡三省云：漢以後無濟水，此濟水蓋即鄆城清河水也。(舊五代史考異)</span>龐師古令諸將撤木為橋。乙未夜，師古以中軍先濟，聲振於鄆，朱瑄聞之，棄壁夜走。葛從周逐之至中都北，擒瑄并其妻男以獻，<span class="jiazhu">案：自「辛卯營於濟水之次」至此，又見通鑑考異，惟中少數字，蓋引書間有刪節也。</span>尋斬汴橋下。鄆州平。己亥，<span class="jiaozhusup">原作「乙亥」，明本冊府卷一八七同，據殘宋本冊府改。按二十史朔閏表，乾化四年正月丁丑朔，無乙亥，己亥為二十三日。通鑑卷二六一記朱溫入鄆亦在己亥。</span>帝入於鄆，以朱友裕為鄆州兵馬留後。<span class="jiazhu">案通鑑：正月，以龐師古為天平軍留後。三月，表朱友裕為天平軍留後。據薛史郴王友裕傳，四年，帝下東平，即為天平留後。與通鑑異。</span>時帝聞朱瑾與史儼兒在豐沛間搜索糧饋，<span class="jiazhu">豐沛，原本作「澧沛」，今據文改正。(影庫本粘籤)</span>惟留康懷英以守兗州，帝因乘勝遣葛從周以大軍襲兗。懷英聞鄆失守，俄又我軍大至，乃出降。朱瑾、史儼兒遂奔淮南。兗、海、沂、密等州平。<span class="jiazhu">案新唐書昭宗紀：四年正月丙申，朱全忠陷鄆州，天平軍節度朱宣死之。二月，朱全忠寇兗州，泰寧軍節度使朱瑾奔於淮南。舊唐書：正月癸未，汴將龐師古陷鄆州。二月戊申，汴將葛從周陷兗州。與薛史月日前後不同，詳見通鑑考異。</span>乃以葛從周為兗州留後。<span class="jiazhu">冊府元龜卷一百八十七。</span></p>
<p class="em2" id="p64"><a class="gg-link" href="#p64" onclick="return changeColor(this);"></a>五月丁丑，朱友恭遣使上言，大破淮寇於武昌，收復黃、鄂二州。<span class="jiazhu">通鑑考異引薛史梁紀。</span></p>
<p class="em2" id="p65"><a class="gg-link" href="#p65" onclick="return changeColor(this);"></a>八月，陝州節度使王珙遣使來乞師。是時，珙弟珂實為蒲帥，<span class="jiazhu">案：珂，原本訛作「琦」，今據新唐書王重榮傳改正。(舊五代史考異)</span>迭相憤怒，日尋干戈，而珙兵寡，故來求援。帝遣張存敬、楊師厚等領兵赴陝，既而與蒲人戰於猗氏，大敗之。</p>
<p class="em2" id="p66"><a class="gg-link" href="#p66" onclick="return changeColor(this);"></a>九月，帝以兗、鄆既平，將士雄勇，遂大舉南征。<span class="jiazhu">案舊唐書昭宗紀，師古渡淮在十月，而清口之敗在十一月，薛史繫於九月，蓋舉南征之議實始於九月，其後遂終言之耳。歐陽史改作九月，攻淮南。則清口之役，乃因雨雪而敗，有九國志可據，斷非九月事也。</span>命龐師古以徐、宿、宋、滑之師直趨清口，葛從周以兗、鄆、曹、濮之眾徑赴安豐。淮人遣朱瑾領兵以拒師古，因決水以浸軍，遂為淮人所敗，師古歿焉。葛從周行及濠梁，聞師古之敗，亦命班師。<span class="jiazhu">冊府元龜卷一百八十七。</span></p>
</div></body></html>