<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷九十三·晉書十九·列傳第八</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第八</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>盧質，字子徵<span class="jiaozhusup">殿本、歐陽史卷五六盧質傳同。盧本作「子貞」，劉本作「子微」，疑誤。</span><span class="shadow dn jiaozhu" id="jiaozhu00" name="jiaozhu00">子徵　殿本、歐陽史卷五六盧質傳同。盧本作「子貞」，劉本作「子微」，疑誤。</span>，河南人也。曾祖偲，唐太原府祁縣尉，累贈右僕射。祖衍，唐刑部侍郎、太子賓客，累贈太保。父望，唐尚書司勳郎中，累贈太子少傅。質幼聰慧，善屬文。年十六，陝帥王重盈奏授芮城令，<span class="jiazhu">王重盈，原本作「從盈」，今從唐書改正。(影庫本粘籤)</span>能以色養。又為同州澄城令，從私便也。秩滿改祕書郎，丁母憂，歸河南故里。天祐三年，北遊太原，時李襲吉在武皇幕府，以女妻之。武皇憐其才，承制授檢校兵部郎中，充河東節度掌書記，賜緋魚袋。</p>
<p class="em2" id="p1"><a class="gg-link" href="#p1" onclick="return changeColor(this);"></a>武皇厭代，其弟克寧握兵柄，有嗣襲之望，質與張承業等密謀，同立莊宗為嗣，有翊贊之功。及莊宗四征，質皆從行。十六年，轉節度判官、檢校禮部尚書。十九年，莊宗將即帝位，命為大禮使，累加至銀青光祿大夫、檢校右僕射。二十年，授行臺禮部尚書。莊宗既登極，欲相之，質性疏逸，不喜居高位，固辭獲免。尋以本官兼太原尹，充北京留守事，未赴任，改戶部尚書、知制誥，充翰林學士承旨。</p>
<p class="em2" id="p2"><a class="gg-link" href="#p2" onclick="return changeColor(this);"></a>同光元年冬，從平大梁，權判租庸事，踰月隨駕都洛，旋有詔權知汴州軍府事。時孔謙握利權，志在聚斂，累移文於汴，配民放絲，質堅論之，事雖不行，時論賞之。俄又改金紫光祿大夫、兵部尚書、知制誥、翰林學士承旨，仍賜論思匡佐功臣。會覆試進士，質以「后從諫則聖」為賦題，以「堯、舜、禹、湯傾心求過」為韻，舊例賦韻四平四側，質所出韻乃五平三側，由是大為識者所誚。</p>
<p class="em2" id="p3"><a class="gg-link" href="#p3" onclick="return changeColor(this);"></a>天成元年，制授特進、檢校司空、同州節度使。時宰相馮道以詩餞別，其警句云：「視草北來唐學士，擁旄西去漢將軍。」儒者榮之。明年，改賜耀忠匡定保節功臣，就加檢校司徒。三年，入拜兵部尚書，判太僕卿事。<span class="jiazhu">案：歐陽史作判太常卿事。(舊五代史考異)</span>四年，進封開國公。長興二年，授檢校太保、河陽節度使，未幾，移鎮滄州，入為右僕射。及秦王得罪，奉詔權知河南府事。應順初，遷檢校太傳，正拜河南尹，後改太子少師。清泰末，復為右僕射。高祖登極，質以微恙分司洛宅。少帝嗣位，拜太子太保。天福七年秋，卒於洛陽，年七十六。累贈太子太師，謚曰文忠。<span class="jiazhu">案五代會要：漢乾祐元年九月，其子尚書兵部員外郎盧瓊上章請諡，下太常議，諡曰文忠。(舊五代史考異)</span></p>
<p class="em2" id="p4"><a class="gg-link" href="#p4" onclick="return changeColor(this);"></a>子十一人，唯第六子夏，仕至省郎<span class="jiaozhusup">「夏」，殿本、劉本作「瓊」。「仕」原作「任」，據殿本改。</span><span class="shadow dn jiaozhu" id="jiaozhu01" name="jiaozhu01">第六子夏仕至省郎　「夏」，殿本、劉本作「瓊」。「仕」原作「任」，據殿本改。</span>，餘歷州縣焉。<span class="jiazhu">永樂大典卷二千二百十二。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>李專美，字翊商，京兆萬年人也。曾祖隨，光祿卿。<span class="jiazhu">案：新唐書宰相世系表作隨祕書監。(舊五代史考異)</span>祖正範，尚書庫部郎中。專美少篤學，又以父樞唐昭宗時常應進士舉，為覆試所落，不許再入，專美心愧之，由是不遊文場。偽梁貞明中，河南尹張全義以專美名族之後，奏為陸渾尉，秩滿，改舞陽令。專美性廉謹，大著政聲。後唐天成中，安邑榷鹽使李肅辟為推官，時唐末帝鎮河中，見其敦雅，心重之。末帝一日曾召肅讌於衙署，專美亦預坐，末帝謂肅曰：「某夜來夢主上召去，與宋王同剃却頭，何也？」坐客都無對者，專美屏人謂曰：「將來必為嗣主。」由是愈重焉。末帝留守長安，奏為從事，及移鎮鳳翔，<span class="jiazhu">鳳翔，原本作「鳳翊」，今從通鑑改正。(影庫本粘籤)</span>遷為記室。末帝即位，除尚書庫部郎中，<span class="jiazhu">案：歐陽史作比部郎中。(舊五代史考異)</span>賜金紫，充樞密院直學士。</p>
<p class="em2" id="p6"><a class="gg-link" href="#p6" onclick="return changeColor(this);"></a>初，末帝起自鳳翔，大許諸軍厚賞。洎至洛陽，閱內庫金帛不過二三萬；尋又配率京城戶民，雖行捶楚<span class="jiaozhusup">原作「雖行行捶楚」，據殿本、劉本刪。影庫本批校云：「『雖行捶楚』句，衍一『行』字。」</span><span class="shadow dn jiaozhu" id="jiaozhu02" name="jiaozhu02">雖行捶楚　原作「雖行行捶楚」，據殿本、劉本刪。影庫本批校云：「『雖行捶楚』句，衍一『行』字。」</span>，亦所獲無幾，末帝憂之。會專美宿於禁中，末帝召而讓之曰：「卿士人子弟，常言有才術，今致我至此，不能度運以濟時事，留才術何施也！」專美惶恐待罪，良久奏曰：「臣才力駑劣，屬當興運，陛下猥垂錄任，無以裨益聖朝，然府藏空竭，軍賞不給，非臣之罪也。臣思明宗棄代之際，是時府庫濫賞已竭，繼以鄂王臨朝，紀綱大壞，縱有無限之財賦，不能滿驕軍谿壑之心，所以陛下孤立岐陽而得天下。臣以為國之存亡，不專在行賞，須刑政立于上，恥格行於下，賞當功，罰當罪，則近於理道也。若陛下不改覆車之轍，以賞無賴之軍，徒困蒸民，存亡未可知也。今宜取見在財賦以給之，不必踐前言而希苟悅。」末帝然之。及其行賞，雖不愜於軍士<span class="jiaozhusup">「士」字原無，據殿本、劉本補。影庫本批校云：「不愜于軍士，脫『士』字。」</span><span class="shadow dn jiaozhu" id="jiaozhu03" name="jiaozhu03">雖不愜於軍士　「士」字原無，據殿本、劉本補。影庫本批校云：「不愜于軍士，脫『士』字。」</span>，然洛陽戶民獲免鞭笞之苦，由專美之敷揚也。尋轉給事中，明年，遷兵部侍郎、端明殿學士，未幾，改檢校尚書右僕射、守密書監<span class="jiaozhusup">殿本、劉本「密」作「祕」。</span><span class="shadow dn jiaozhu" id="jiaozhu04" name="jiaozhu04">守密書監　殿本、劉本「密」作「祕」。</span>，<span class="jiazhu">守密書監，疑當作「祕書監」。考封演見聞錄，唐人亦稱祕書為密書，今仍其舊。(影庫本粘籤)</span>充宣徽北院使。高祖入洛，以例除名。三年，復授衞尉少卿，繼遷鴻臚、大理卿。開運中，以病卒，時年六十二。</p>
<p class="em2" id="p7"><a class="gg-link" href="#p7" onclick="return changeColor(this);"></a>專美之遠祖本出姑臧大房，與清河小房崔氏、北祖第二房盧氏、昭國鄭氏為四望族，皆不以才行相尚，不以軒冕為貴，雖布衣徒步，視公卿蔑如也。男女婚嫁，不雜他姓，欲聘其族，厚贈金帛始許焉。唐太宗曾降詔以戒其弊風，終莫能改。其間有未達者，必曰：「姓崔、盧、李、鄭了，餘復何求耶！」其達者，則邈在天表，敻若千里，人罕造其門，浮薄自大，皆此類也。唯專美未嘗以氏族形於口吻，見寒素士大夫，恆恂恂如也，人以此多之。</p>
<p class="em2" id="p8"><a class="gg-link" href="#p8" onclick="return changeColor(this);"></a>專美職岐下，曾夢具裳簡立嵩山之頂。及為端明殿學士，學士李崧同列而班在其上，因以所夢告崧，且言：「某非德非勳，安可久居此位，處吾子之首乎！」因懇求他官，尋移宣徽使，崧深德之。及高祖臨朝，崧為樞密使，與桑維翰同列，維翰與專美亦有舊，乃協力以奏之，遂復朝序，位至九卿。專美曾使閩中，遇風水漂至兩浙，踰歲無恙而還，至是善終，人以為神道福謙之所致也。<span class="jiaozhusup">「致」原作「至」，據殿本改。</span><span class="shadow dn jiaozhu" id="jiaozhu05" name="jiaozhu05">人以為神道福謙之所致也　「致」原作「至」，據殿本改。</span><span class="jiazhu">永樂大典卷一萬三百九十。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>盧詹，字楚良，京兆長安人也。唐天祐中，為河中從事。莊宗即位，擢為員外郎、知制誥，遷中書舍人。天成中，拜禮部侍郎、知貢舉，歷御史中丞、兵部侍郎、尚書左丞、工部尚書。詹性剛直，議論不避權貴，執政者常惡之。天福初，拜禮部尚書，分司洛下，與右僕射盧質、散騎常侍盧重俱在西都，數相過從。三人俱嗜酒，好遊山水，塔廟林亭花竹之地，無不同往，酣飲為樂，人無間然，洛中朝士目為「三盧會」。常委順性命，不營財利。開運初，卒於洛陽。詹家無長物，喪具不給，少帝聞之，賜布帛百段，粟麥百斛，方能襄其葬事，贈太子少保。<span class="jiazhu">永樂大典卷二千二百十二。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>崔梲，字子文，博陵安平人。累世冠冕。曾祖元受<span class="jiaozhusup">「受」原作「授」，據殿本、劉本、新唐書卷七二宰相世系表改。</span><span class="shadow dn jiaozhu" id="jiaozhu06" name="jiaozhu06">曾祖元受　「受」原作「授」，據殿本、劉本、新唐書卷七二宰相世系表改。</span>，舉進士，直史館。<span class="jiazhu">案新唐書世系表：元受直史館、高陵尉。(舊五代史考異)</span>祖銖，安、濮二州刺史。父涿，刑部郎中。梲少好學，梁貞明三年<span class="jiaozhusup">原作「正明」，據殿本、劉本改。</span><span class="shadow dn jiaozhu" id="jiaozhu07" name="jiaozhu07">貞明　原作「正明」，據殿本、劉本改。</span>，舉進士甲科，為開封尹王瓚從事。梲性至孝，父涿有疾，<span class="jiazhu">父涿，原本作「父涿」，今從歐陽史改正。(影庫本粘籤)</span>謂親友曰：「死生有命，無醫為也。」梲侍之衣不解帶，有賓至，必拜泣告於門外，請方便勸其進藥，涿終莫之從。及丁憂，哀毀過制。明宗朝，授監察御史，不應命，踰年詔再下，乃就列焉。累遷都官郎中、翰林學士。</p>
<p class="em2" id="p11"><a class="gg-link" href="#p11" onclick="return changeColor(this);"></a>天福初，以戶部侍郎為學士承旨。嘗草制，為宰相桑維翰所改，梲以唐故事，學士草制有所改者，當罷職，乃引經據爭，維翰不能詰，命權知二年貢舉。時有進士孔英者，素有醜行，為當時所惡。梲受命往見維翰，維翰語素簡，謂梲曰：「孔英來矣。」梲不諭其意，以謂維翰以孔英為言，乃考英及第，物議大以為非，遂罷學士，拜尚書左丞，遷太常卿。後以風痹改太子賓客，分司西京，卒年六十八。</p>
<p class="em2" id="p12"><a class="gg-link" href="#p12" onclick="return changeColor(this);"></a>梲平生所著文章、碑誄、制詔甚多，人有借本傳寫者，則曰：「有前賢，有來者，奚用此為！」凡受託而作者，必親札致之，即焚其藁，懼泄人之假手也。梲笑不至矧<span class="jiaozhusup">「矧」原作「哂」，據殿本、劉本改。按「笑不至矧，怒不至詈」，見禮記曲禮。</span><span class="shadow dn jiaozhu" id="jiaozhu08" name="jiaozhu08">笑不至矧　「矧」原作「哂」，據殿本、劉本改。按「笑不至矧，怒不至詈」，見禮記曲禮。</span>，怒不至詈，接新進後生，未嘗無誨焉。羣居公會，端坐寡言，嘗云非止致人愛憎，且或干人祖禰之諱。指命僕役，亦用禮節，盛暑祁寒，不使冒犯。嘗自話於知友云：「某少時，夢二人前引行路，一人計地里，曰：『一舍矣，可以止。』一人曰：『此君當更進三十有八里。』復行如所言，二人皆止之，俄而驚覺。」梲常識是夢，以為定命之限，故六十七請退，明年果終焉。</p>
<p class="em2" id="p13"><a class="gg-link" href="#p13" onclick="return changeColor(this);"></a>兄棆，<span class="jiazhu">案：世系表作榆。(舊五代史考異)</span>有隱德，好釋氏，閑居滑州。嘗欲訪人於白馬津北，及臨岸，歎曰：「波勢洶湧如此，安可濟乎！」乃止。後徵拜左拾遺，辭疾不赴。<span class="jiazhu">永樂大典卷二千七百四十。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>薛融，汾州平遙人。性純和，以儒學為業。初從雲州帥李存璋為幕職，唐莊宗平河南，歷鄆、徐二鎮從事。明宗初，授華州節度判官。長興四年，入為右補闕，直弘文館，歲餘，改河東觀察判官，會高祖鎮太原，遂居于幕府。清泰末，高祖將舉義，延賓席而歷問之，次及融，對曰：「融本儒生，祇曾讀三五卷書，至於軍旅之事，進退存亡之機，未之學也。」座中聳然。及登極，遷尚書吏部郎中兼侍御史知雜事。天福二年，自左諫議大夫遷中書舍人，自以文學非優，不敢拜命，復為諫議。時詔修西京大內，融以鄴下用兵，國用不足，上疏復罷之，<span class="jiazhu">案通鑑：薛融諫曰：「今宮室雖經焚毀，猶侈于帝堯之茅茨；所費雖寡，猶多于漢文之露臺。況魏城未下，公私困窘，誠非陛下修宮館之日。俟海內平寧，修之未晚。(舊五代史考異)</span>優詔嘉許。俄轉御史中丞，秩滿改尚書右丞，分司西都。天福六年，以疾卒，年六十餘。<span class="jiazhu">永樂大典卷二萬一千三百六十七。　　案：歐陽史作年六十。(舊五代史考異)</span></p>
<p class="em2" id="p15"><a class="gg-link" href="#p15" onclick="return changeColor(this);"></a>曹國珍，字彥輔，幽州固安人也。曾祖藹，祖蟾，父絢，代襲儒素。國珍少值燕薊亂離，因落髮被緇，客於河西延州，<span class="jiazhu">延州，原本作「逮州」，今從歐陽史改正。(影庫本粘籤)</span>高萬興兄弟皆好文，辟為從事。國珍常以文章自許，求貢禮闈，且掌書奏，期年，入為左拾遺，累遷至尚書郎。每與人交，傾財無吝。性頗剛僻，經藝史學，非其所長，好自矜衒，多上章疏，文字差誤，數數有之，為搢紳所誚。高祖在藩時，嘗通私謁，以兄事之。及即位，國珍自比於嚴陵，上表敍舊，由是自吏部郎中拜左諫議大夫、給事中。<span class="jiazhu">案歐陽史張彥澤傳：國珍與御史中丞王易簡率三院御史詣閤門，連疏論張彥澤，不報。(舊五代史考異)</span>又求為御史中丞，時宰怒，不復為請，國珍銜之。李崧之母薨，遣諸弟護喪歸葬深州。崧既起復，乃出北郊路隅設奠，公卿大夫皆送喪而出，國珍固爭不行，眾咸推其讜直。高祖晏駕，朝廷以宰臣馮道為山陵使，及靈輴既發，國珍上疏言：「馮道既為山陵使，不得復入都城，請除外佐，以桑維翰入輔。李崧請罷相位，俾持喪制。」少帝覽奏，以所言侵越，出為陝州行軍司馬。至任悒怏，遘疾而卒。<span class="jiazhu">永樂大典卷四千五百十三。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>張仁愿，字善政，開封陳留人也。祖晸，唐右武衞大將軍。父存敬，梁河中節度觀察留後，累贈中書令，梁書有傳。仁愿，梁貞明初，以勳臣之子起家為衞尉寺主簿，改著作佐郎、左贊善大夫，賜緋魚袋。唐同光初，遷大理正。天成元年，自將作少監轉大理少卿。長興中，歷昭武、歸德兩鎮節度判官。四年，復入為大理少卿。清泰中，除殿中監。天福五年，拜大理卿。八年，轉光祿卿。仁愿性溫雅，明法書，累居詳刑之地，議讞疑獄，號為稱職。兄仁穎，梁朝仕至諸衞將軍，中年以風恙廢於家凡十餘年，仁愿事之，出告反面，如嚴父焉，士大夫推為孝友。仁穎善理家，勤而且約，婦女衣不曳地，什物多歷年所，如新市焉。仁愿，開運元年再為大理卿，時隰州刺史王徹犯贓，朝廷以徹功臣之後，欲宥之，仁愿累執奏不移，竟遣伏法，議者賞之。開運二年，以疾卒，年五十一。贈祕書監。<span class="jiazhu">永樂大典卷六千三百五十一。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>趙熙，字績巨，唐宰相齊國公光逢之猶子也。起家授祕書省校書郎，唐天成中，累遷至起居郎。數上章言事，以稱旨尋除南省正郎。天福中，承詔與張昭遠等修唐史，竟集其功。開運中，自兵部郎中授右諫議大夫，賞筆削之功也。及契丹犯闕，偽旨遣使於晉州率配豪民錢幣，以實行橐。始受命之日<span class="jiaozhusup">「受」原作「授」，據殿本、劉本改。</span><span class="shadow dn jiaozhu" id="jiaozhu09" name="jiaozhu09">始受命之日　「受」原作「授」，據殿本、劉本改。</span>，條制甚嚴，熙出衣冠族，性素輕急，既畏契丹峻法，乃窮理搜索，人甚苦之。及晉之三軍<span class="jiazhu">及晉之三軍，原本疑有舛誤，今無別本可考，姑仍其舊。(影庫本粘籤)</span>殺副使駱從朗<span class="jiaozhusup">「殺」原作「投」，據殿本、劉本改。影庫本批校云：「殺副使駱從朗，『殺』訛『投』。」</span><span class="shadow dn jiaozhu" id="jiaozhu10" name="jiaozhu10">殺副使駱從朗　「殺」原作「投」，據殿本、劉本改。影庫本批校云：「殺副使駱從朗，『殺』訛『投』。」</span>，<span class="jiazhu">案通鑑云：契丹以節度副使駱從朗知晉州事<span class="jiaozhusup">「副」字原無，據通鑑卷二八六補。</span><span class="shadow dn jiaozhu" id="jiaozhu11" name="jiaozhu11">節度副使駱從朗　「副」字原無，據通鑑卷二八六補。</span>，大將藥可儔殺從朗。(舊五代史考異)</span>百姓相率持仗害熙於館舍，識者傷之。<span class="jiazhu">永樂大典卷一萬六千九百九十一。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>李遐，兗州人也。少為儒，有節操，歷數鎮從事，及升朝，累遷尚書庫部員外郎。高祖即位，以皇子重乂保釐洛邑，知遐強幹有守，除為西京留守判官，使之佐理；復重其廉勤，兼委監西京左藏庫。會張從賓作亂，<span class="jiazhu">張從賓，原本作「徒賓」，今從通鑑改正。(影庫本粘籤)</span>使人輦取繒帛以賞羣逆，遐曰：「不奉詔書，安敢承命！」遂為其下所害。高祖聞而歎惜，賻贈加等，仍贈右諫議大夫。其母田氏，封京兆郡太君，仍給遐所食月俸，終母餘年。其子俟服闋與官。後又遣兗州節度使李從溫就其舊業，賜牲幣綿帛等物，以旌其忠也。<span class="jiazhu">永樂大典卷一萬三百九十。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>尹玉羽，京兆長安人<span class="jiaozhusup">五字原無，盧本同，據殿本、劉本補。</span><span class="shadow dn jiaozhu" id="jiaozhu12" name="jiaozhu12">京兆長安人　五字原無，盧本同，據殿本、劉本補。</span>。唐天復中，隨計京師，甚有文稱。會有苴杖之喪，累歲羸疾，冬不釋菅屨，期不變倚廬。制闋，隱居杜門，無仕宦之意。<span class="jiazhu">永樂大典卷一萬六千九百九十一。</span>梁貞明中，劉潯辟為保大軍節度判官，歷雍、汴、滑、兗從事<span class="jiaozhusup">二十二字原無，據殿本補。按冊府卷八一三無此文，殿本或係據大典所補。</span><span class="shadow dn jiaozhu" id="jiaozhu13" name="jiaozhu13">梁貞明中……從事　二十二字原無，據殿本補。按冊府卷八一三無此文，殿本或係據大典所補。</span>。<span class="jiazhu">案：以下有闕文。考宋黎持移石經記：石經舊在務本坊，自天祐中韓建築新城，而石經委棄于野。至朱梁時，劉潯守長安，從幕吏尹玉羽之請，輦入城中，置于此地，即唐尚書省之西隅也。(舊五代史考異)</span>後唐清泰中，為光祿少卿，退歸秦中，以林泉詩酒自樂，<span class="jiazhu">冊府元龜卷八百一十三。</span>自號自然先生。<span class="jiazhu">永樂大典卷八千五百七十。</span>宰臣張延朗手書而召，高臥不從，謂人曰：「庶孽代宗，不可仕也。」及高祖入雒，即受詔而來，以所著自然經五卷貢之，且告其老。即日璽書褒美，頒其器幣，授少府監致仕，月給俸錢及冬春二時服。<span class="jiazhu">冊府元龜卷八百九十九。　　案：尹玉羽傳，原本止存二條，今采冊府元龜以存大概。</span>玉羽性仁恕，好靜默，與朋友交無怨棄，御僕隸不好詈辱，有過則諭而戒之，有罪則禮而遣之。家雖屢空，不渝其廉，時雖亂離，不廢其業。天福中，卒，有武庫集五十卷行于世<span class="jiaozhusup">六十六字原無。「玉羽……不廢其業」五十二字據冊府卷八０六補。「天福中……行于世」十四字據殿本補。</span><span class="shadow dn jiaozhu" id="jiaozhu14" name="jiaozhu14">玉羽……行于世　六十六字原無。「玉羽……不廢其業」五十二字據冊府卷八０六補。「天福中……行于世」十四字據殿本補。</span>。</p>
<p class="em2" id="p20"><a class="gg-link" href="#p20" onclick="return changeColor(this);"></a>鄭雲叟，本名遨，雲叟其字也，以唐明宗廟諱，故世傳其字焉，本南燕人也。<span class="jiazhu">案：歐陽史作滑州白馬人。(舊五代史考異)</span>少好學，耿介不屈。唐昭宗朝，嘗應進士舉，不第，因欲攜妻子隱于林壑，其妻非之，不肯行，雲叟乃薄游諸郡，獲數百緡以贍其家，辭訣而去。尋入少室山，<span class="jiazhu">案：歐陽史作入少室為道士。(舊五代史考異)</span>著擬峯詩三十六章，以導其趣，人多傳之。後妻以書達意，勸其還家，雲叟未嘗一覽，悉投於火，其絕累如此。俄聞西嶽有五鬣松<span class="jiaozhusup">「鬣」原作「粒」，據彭校及大典卷八八四五改。</span><span class="shadow dn jiaozhu" id="jiaozhu15" name="jiaozhu15">五鬣松　「鬣」原作「粒」，據彭校及大典卷八八四五改。</span>，淪脂千年，能去三尸，因居於華陰。與李道殷、羅隱之友善，時人目為「三高士」。道殷有釣魚之術，鈎而不餌，又能化易金石，無所不至，雲叟恆目覩其事，信而不求。</p>
<p class="em2" id="p21"><a class="gg-link" href="#p21" onclick="return changeColor(this);"></a>雲叟與梁室權臣李振善，振欲祿之，拒而不諾，及振南遷，雲叟千里徒步以省之，識者高焉。後妻兒繼謝，每聞凶訃，一哭而止。時唯青衿二童子、一琴、一鶴，從其遊處。好棋塞之戲，遇同侶則以晝繼夜，雖寒風大雪，臨簷對局，手足皸裂，亦無倦焉。唐天成中，召拜左拾遺，不起，與羅隱之朝夕遊處，隱之以藥術取利，雲叟以山田自給，俱好酒能詩，善長嘯。有大瓠，云可辟寒暑，置酒於其中，經時味不壞，日攜就花木水石之間，一酌一詠。嘗因酒酣聯句，鄭曰：「一壺天上有名物，兩箇世間無事人。」羅曰：「醉却隱之、雲叟外，不知何處是天真。」</p>
<p class="em2" id="p22"><a class="gg-link" href="#p22" onclick="return changeColor(this);"></a>高祖即位，聞其名，遣使齎書致禮，徵為右諫議大夫，雲叟稱疾不起，上表陳謝。高祖覽表嘉之，賜近臣傳觀，尋賜號逍遙先生，以諫議大夫致仕，月給俸祿。雲叟好酒，嘗為詠酒詩千二百言，海內好名者書於縑緗，以為贈貺。復有越千里之外，使畫工潛寫其形容列為屏障者焉。其為時望所重也如此。天福末，以壽終，時年七十四。有文集二十卷行于世。<span class="jiazhu">永樂大典卷一萬八千八百八十一。</span></p>
<p class="em2" id="p23"><a class="gg-link" href="#p23" onclick="return changeColor(this);"></a>史臣曰：自古攀龍鱗，附鳳翼，坐達於雲衢者，豈獨豐沛之士哉！苟懷才抱器，適會興王，亦可以取貴於一時，如盧質而下數君子是也。至如國珍之讜直，仁愿之友悌，趙、李二子沒于王事，皆無忝于士林矣。唯玉羽之貞退，雲叟之肥遯，足可以柅奔競之風，激高尚之節也。<span class="jiazhu">永樂大典卷一萬八千八百八十一。</span></p>
</div></body></html>