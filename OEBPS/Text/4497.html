<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷一百二十二·周書十三·宗室列傳第二</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>宗室列傳第二</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>剡王侗，太祖子，初名青哥，漢末遇害。太祖即位，詔贈太尉，賜名侗。顯德四年追封。<span class="jiazhu">永樂大典卷一千二百六十六。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>𣏌王信，太祖子，初名意哥，漢末遇害。太祖即位，詔贈司空，賜名信。顯德四年追封。<span class="jiazhu">永樂大典卷一千二百六十六。　　案：太祖諸子早歲遇害，本無事蹟。永樂大典所錄薛史過于簡略，疑有刪節，今無可考。據歐陽史家人傳云：初，帝舉兵於魏，漢以兵圍帝第，時張貴妃與諸子青哥、意哥，姪守筠、奉超、定哥皆被誅。青哥、意哥不知其母誰氏。太祖即位，詔故第二子青哥贈太尉，賜名侗；第三子意哥贈司空，賜名信。皇姪守筠贈左領軍衞將軍，以「筠」聲近「榮」，為世宗避，更名守愿。奉超贈左監門衞將軍。定哥贈左千牛衞將軍，<span class="jiaozhusup">「衞」字原無，據本注下文、本書卷一一七周世宗紀、歐陽史卷一九周太祖家人傳補。</span>賜名遜。世宗顯德四年夏四月癸未，詔曰：「禮以緣情，恩以悼往，矧在友于之列，尤鍾惻愴之情。故皇弟贈太保侗、贈司空信，景運初啟，天年不登，俾予終鮮，實慟予懷。侗可贈太傅，追封倓王；<span class="jiaozhusup">殿本及本卷上文正文作剡王，劉本、本書卷一一七周世宗紀、歐陽史卷一九周太祖家人傳均作郯王。</span>信司徒，杞王。」又詔曰：「故皇從弟贈左領軍衞將軍守愿、贈左監門衞將軍奉超<span class="jiaozhusup">「左」原作「右」，據本注上文、本書卷一一七周世宗紀、歐陽史卷一九周太祖家人傳改。</span>、贈左千牛衞將軍遜等，頃因季世，不享遐齡，每念非辜，難忘有慟。守愿可贈左衞大將軍，奉超右衞大將軍，遜右武衞大將軍。」　　案：歐陽史所載詔辭，薛史已見本紀，今仍附錄于此，以備參考。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>越王宗誼，世宗子，漢末遇害。顯德四年追封。<span class="jiazhu">永樂大典卷一萬六千六百二十八。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>曹王宗讓，世宗子，顯德六年封。<span class="jiazhu">永樂大典卷一萬六千六百二十八。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>紀王熙謹，世宗子，顯德六年封，皇朝乾德二年卒。<span class="jiazhu">永樂大典卷一萬六千六百二十八。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>蘄王熙誨，世宗子，顯德六年封。<span class="jiazhu">永樂大典卷一萬六千六百二十八。　　案歐陽史家人傳云：世宗子七人，長曰宜哥，次二皆未名，次曰恭皇帝，次曰熙讓，次曰熙謹，次曰熙誨，皆不知其母為誰氏。宜哥與其二皆為漢誅，太祖即位，詔賜皇孫名，誼贈左驍衞大將軍，誠左武衞大將軍，諴左屯衞大將軍。顯德三年，羣臣請封宗室，世宗以謂為國日淺，恩信未及于人，須功德大成，慶流于世，而後議之可也。明年夏四月癸未，<span class="jiaozhusup">「癸未」原作「癸巳」，據本書卷一一七周世宗紀、歐陽史卷二０周世宗家人傳改。按二十史朔閏表，顯德四年四月戊午朔，癸未為二十六日。無癸巳。</span>先封太祖諸子。又詔曰：「父子之道，聖賢不忘，再思夭閼之端，愈動悲傷之抱。故皇子左驍衞大將軍誼、左武衞大將軍誠、左屯衞大將軍諴等，載惟往事，有足傷懷，宜增一字之封，仍贈三台之秩。誼可贈太尉，追封越王；誠太傅，吳王；諴太保，韓王。」而皇子在者皆不封。六年，北復三關，遇疾還京師。六月癸未，皇子宗訓特進左衞上將軍，封梁王，而宗讓亦拜左驍衞上將軍，封燕國公。後十日而世宗崩，梁王即位，是為恭皇帝。其年八月，宗讓更名熙讓，封曹王。熙謹、熙誨皆前未封爵，遂拜熙謹右武衞大將軍，封紀王；熙誨左領軍衞大將軍，<span class="jiaozhusup">「左」原作「右」，據本書卷一二０恭帝紀、歐陽史卷二０周世宗家人傳改。</span>封蘄王。乾德二年十月，熙謹卒，熙讓、熙誨不知其所終。　　案：薛史不載吳王誠、韓王諴，疑有闕文。</span></p>
</div></body></html>