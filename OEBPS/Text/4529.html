<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-影庫本舊五代史熊跋</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>影庫本舊五代史熊跋</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>薛居正等舊五代史，元、明來傳本久絕。乾隆中，四庫館從永樂大典錄出，其有闕佚，旁摭他書緝補之，標明出處，間附考訂，分注當條之下，閣本、傳鈔本並如此。嗣以列在學官，館臣取此本重加案語，籤附書眉，足成定本，交武英殿刊布。當事者輒將出處刪去，因而塗改正文，牽就聯屬，竄易字句，強作解事；又裁截分注，節鈔案語，通名考證，移置卷末。聚珍鏤木，一再印造。後之席刻、陳刻、武昌局刻暨海上諸影印，靡不因此。傳鈔本迄未繡梓，定本則闃其無聞焉。</p>
<p class="em2" id="p1"><a class="gg-link" href="#p1" onclick="return changeColor(this);"></a>余曩於鄉曲獲見一本，朱絲黃帙，字畫謹嚴，粘籤甲乙，燦焉具備，審是武英舊物，亟購藏之。取勘眾本，屬在增刪竄竊，并有明徵。一以參詳，愈覺大訓天球，莫名寶貴。惟此本孤存天壤，上下百餘歲，朔南數千里，風霜兵燹，歷劫幾何，流轉播棄，終歸完璧，非在在處處有神物護持，胡能有濟？長此以往，浸假酒誥俄空，樂經泯絕，心竊疚焉。</p>
<p class="em2" id="p2"><a class="gg-link" href="#p2" onclick="return changeColor(this);"></a>夫中書秘而古文興，曲臺刪而周官作，金貨私行，漆書賄合，歧之中又有歧，類如此矣。是故子夏之易，更別於張弧；素問之篇，反多於太僕。今館臣定著之不傳，亦博士本經之亡失，空穴來風，如塗塗附，國師善偽，安必杜、劉、賈、馬之餘，更無有張霸、豐坊、蘇愉、枚賾相續起而偽之乎？烏乎！五季晦盲否塞，其事迹縱無與經典之尊，徒以數十年爭民施奪，載在茲編，端緒棼如，即宋槧今存，仍艱董理，一誤再誤，何所持循？矧乃禍亂有由，率起於是非之相貿，十國紛更，誰司信讞，殷鑒不遠，來軫方遒，尤不能不核歸正塙，以懲前毖後耶！不揆綿薄，輒復掩卷旁皇，願書萬本，庶幾流布，無忘真面。方聞君子，倘幸其史闕之僅存，俾得有與於斯文之未喪，其於後死之義，或無愧焉。太歲辛酉夏四月，譯元熊羅宿謹識於京師之豐城南館。</p>
<p class="shuming" id="p3"><a class="gg-link" href="#p3" onclick="return changeColor(this);"></a><span class="jiazhu">(錄自影庫本舊五代史附錄)</span></p>
</div></body></html>