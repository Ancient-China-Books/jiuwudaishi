<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷四十二・唐書十八・明宗紀第八</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷四十二・唐書十八・明宗紀第八</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>長興二年春正月庚申朔，帝御明堂殿受朝賀，仗衞如儀。乙丑，詔曰：「故天策上將軍、守太師、尚書令、楚國王馬殷，品位俱高，封崇已極，無官可贈，宜賜諡及神道碑文，仍以王禮葬。」壬申，契丹東丹王突欲自渤海國率眾到闕，<span class="jiaozhusup">「王」字原無，據殿本、通鑑卷二七七、會要卷二九補，下同。突欲，舊五代史考異作托雲。</span><span class="jiazhu">案：托雲歸唐，五代春秋作二年正月，蓋以到闕之日為據；歐陽史作四年十一月丙戌，蓋以奏聞之日為據。(舊五代史考異)</span>帝慰勞久之，錫賚加等，百僚稱賀。丙子，以沙州節度使曹義金兼中書令。<span class="jiazhu">案：原本作「汝州」，今據通鑑改正。(舊五代史考異)</span>丁丑，東丹王突欲進本國印三紐。庚辰，以靜江軍節度使馬賨<span class="jiaozhusup">原作「馬賓」，據彭校及冊府卷一七八、歐陽史卷六六楚世家、新唐書卷一九０劉建鋒傳、本書卷三一莊宗紀改。</span>卒廢朝，贈尚書令。丙戌，荊南節度使高從誨落起復，加兼中書令。</p>
<p class="em2" id="p1"><a class="gg-link" href="#p1" onclick="return changeColor(this);"></a>二月己丑朔，以宋州節度使趙延壽為左武衞上將軍，充宣徽北院使。癸巳，詔貢院舊例夜試進士，今後晝試，排門齊入，即日試畢。丁酉，幸至德宮，又幸安元信、東丹王突欲之第。辛丑，以鴻臚卿致仕賈馥卒廢朝。以樞密院使、守太尉、兼中書令安重誨為檢校太師、兼中書令，充河中節度使，進封沂國公。己酉，<span class="jiaozhusup">原作「己丑」，據殿本、劉本改。影庫本粘籤云：「己丑，以長曆推之，當作己酉。」按本卷上文，二月己丑朔，在辛丑十三日和癸丑二十五日間，當是己酉二十一日。</span>以右威衞上將軍陳臯為洋州節度使。詔諸府少尹上任，<span class="jiazhu">上任，原本作「尚佐」，今從五代會要改正。(影庫本粘籤)</span>以二十五日為限。諸州刺史、諸道行軍司馬、副使、兩使判官已下賓職，團防軍事判官、推官、府縣官等，並以三十日為限。幕職隨府者不在此例。癸丑，邠州節度使李敬周移鎮徐州。詔禁天下開發無主墳墓。</p>
<p class="em2" id="p2"><a class="gg-link" href="#p2" onclick="return changeColor(this);"></a>三月辛酉，詔渤海國人皇王突欲宜賜姓東丹，名慕華，仍授檢校太保、安東都護，充懷化軍節度、瑞慎等州觀察等使。<span class="jiaozhusup">「慎」原作「鎮」，據會要卷二九、冊府卷一七０、歐陽史卷七二四夷附錄、通鑑卷二七七改。通鑑注云：「時置懷化軍於慎州。瑞州領遠來一縣，慎州領逢龍一縣，蓋皆後唐所置。薛史：瑞、慎二州本遼東之地，唐末為懷化節度。」</span>其從慕華歸國部校，各授懷化、歸德將軍中郎將。先於定州擒獲蕃將，惕隱宜賜姓狄，名懷惠，則骨宜賜姓列，<span class="jiaozhusup">原作「哲爾格」，殿本作札古。殿本考證云：「扎古舊作則骨。」今恢復原文。</span>名知恩，並授檢校右散騎常侍。舍利則剌宜賜姓原，<span class="jiaozhusup">原作「錫里扎拉」，殿本考證云：「錫里札拉舊作舍利則剌。」今恢復原文。</span>名知感，棫骨宜賜姓服，<span class="jiaozhusup">原作「英格」，殿本作裕勒古。殿本考證云：「裕勒古舊作棫骨。」今恢復原文。</span>名懷造，奚王副使竭失訖宜賜姓乙，<span class="jiaozhusup">劉本、彭本同，殿本作格斯齊。殿本考證云：「格斯齊舊作竭失訖，今改。」</span>名懷宥，三人並授檢校太子賓客。甲子，以前鴻臚卿王瓊為太僕卿。丙寅，以皇子從珂為左衞大將軍。從珂自河中失守，歸清化里第，<span class="jiazhu">清化，原本作「情化」，今從通鑑注所引薛史改正。(影庫本粘籤)</span>至是安重誨出鎮河中，帝召見，泣而謂之曰：「如重誨意，爾安得更相見耶！」因有是命。壬申，以滄州節度使孔循卒廢朝。乙亥，以西京留守、權知興元軍府事王思同為山南西道節度使，充西面行營馬步軍都虞候。庚辰，以少府監聶延祚為殿中監，以前雲州節度使楊漢章為安州節度使。<span class="jiazhu">楊漢章，原本作「漢童」，今從通鑑改正。(影庫本粘籤)</span>乙酉，太師致仕錢鏐復授天下兵馬都元帥、尚父、吳越國王，以其子兩浙節度使元瓘等上表首罪，故有是命。丁亥，以太常卿李愚為中書侍郎、平章事、集賢殿大學士。</p>
<p class="em2" id="p3"><a class="gg-link" href="#p3" onclick="return changeColor(this);"></a>夏四月辛卯，制德妃王氏進位淑妃。詔錢鏐依舊賜不名。誅內官安希倫，以其受安重誨密指，令於內中伺帝起居故也。丁酉，幸會節園宴羣臣，因幸河南府。詔罷州縣官到任後率斂為地圖。又禁人毀廢所在碑碣。<span class="jiaozhusup">劉本同，殿本句下有「恐名賢遺行失所考也」九字。</span>戊戌，詔今年四月褅饗太廟。故昭義節度使李嗣昭、故幽州節度使周德威、故汴州節度使符存審，並配饗莊宗廟庭。己亥，以前徐州節度使張虔釗為鳳翔節度使。癸卯，以汴州節度副使藥縱之為戶部侍郎，前宗正卿李諧為將作監。甲辰，以宣徽北院使、左衞上將軍趙延壽為檢校太傅、行禮部尚書，充樞密使。乙巳，潞州節度使劉仲殷移鎮秦州。帝幸龍門佛寺祈雨。己酉，<span class="jiaozhusup">原作「乙酉」，據殿本、劉本改。影庫本粘籤云：「以長曆推之，乙酉當作己酉。」按二十史朔閏表，長興二年四月己丑朔，無乙酉，在乙巳十七日和辛亥二十三日間，當是己酉二十一日。</span>天雄軍節度使石敬瑭兼六軍諸衞副使。辛亥，<span class="jiaozhusup">原作「己亥」，據殿本、劉本改。影庫本粘籤云：「以長曆推之，己亥當作辛亥。」按二十史朔閏表，長興二年四月己丑朔，己亥為十一日，在己酉二十一日和壬子二十四日間，當是辛亥二十三日。</span>以前鳳翔節度使朱弘昭為左武衞上將軍，充宣徽南院使。壬子，以兵部尚書盧質為河陽節度使。甲寅，以遂州節度使夏魯奇沒於王事廢朝。<span class="jiazhu">案通鑑：正月庚午，李仁罕陷遂州，夏魯奇自殺。歐陽史作四月甲寅，董璋陷遂州，武信軍節度使夏魯奇死之，與通鑑異。以薛史考之，歐陽史蓋誤以奏聞之日為城陷之日，<span class="jiaozhusup">下「日」字原作「月」，據彭校改。按此言薛史四月甲寅為奏聞之日，歐陽史誤以為城陷之日，據文義「月」當作「日」。</span>宜從薛史。</span>詔曰：「久𠎝時雨，深疚予心。宜委諸州府長吏親問刑獄，省察寃濫，見禁囚徒，除死罪外，並放。」<span class="jiaozhusup">三十五字原無，據殿本補。</span><span class="jiazhu">案：歐陽史作乙卯，以旱赦流罪以下囚。與薛史作壬子異。(舊五代史考異)</span></p>
<p class="em2" id="p4"><a class="gg-link" href="#p4" onclick="return changeColor(this);"></a>五月戊午朔，帝御文明殿受朝。庚申，以三司使、行工部尚書張延朗為兗州節度使。辛酉，詔：「近聞百執事等，或親居內職，或貴列廷臣，或宣達君恩，或勾當公事，經由列鎮，干撓諸侯，指射職員，安排親昵，或潛示意旨，或顯發書題。自今後一切止絕，有所犯者，發薦人貶官，求薦人流配。如逐處長吏自徇人情，只仰被替人詣闕上訴，<span class="jiazhu">被替，原本作「被贊」，今從五代會要改正。(影庫本粘籤)</span>長吏罰兩月俸，發薦人更加一等，被替人却令依舊。」甲子，都官郎中、知制誥崔梲上言，請搜訪宣宗已來野史，以備編修。從之。丁卯，詔：「諸州府城郭內依舊禁麴，其麴官中自造，減舊價之半貨賣。應田畝上所徵麴錢並放，鄉村人戶一任私造。」時甚便之。戊辰，中書奏，應朝臣丁憂者，望加頒賚。從之。丁丑，以祕書監劉岳為太常卿。己卯，以武德使孟漢瓊為右衞大將軍、知內侍省，充宣徽北院使。辛巳，以前相州刺史孟鵠為左驍衞大將軍，<span class="jiazhu">相州刺史，原本脫「刺史」二字，今從冊府元龜增入。(影庫本粘籤)</span>充三司使。甲申，以權知朗州軍州事、守永州刺史馬希範為洪州節度使、檢校太傅，以權知桂州軍府事、富州刺史馬希彝為鄂州節度使、檢校司徒。乙酉，以左金吾大將軍薄文為晉州留後。鴻臚卿柳膺將齋郎文書賣與同姓人柳居則，伏罪，大理寺斷當大辟，緣經赦減死，追奪見任官，終身不齒。詔：「應見任前資守選官等，所有本朝及梁朝出身歷任告身，並仰送納，委所在磨勘，換給公憑，只以中興已來官告，及近受文書敍理。其諸色蔭補子孫，如非虛假，不計庶嫡，並宜敍錄；如實無子孫，別立人繼嗣，已補得身名者，只許敍蔭一人。<span class="jiazhu">敍蔭，原本作「緒蔭」，今從五代會要改正。(影庫本粘籤)</span>其不合敍使文書，限百日內焚毀須絕。此後更敢將合焚文書參選求仕，其所犯之人並傳者，並當極法。應合得資蔭出身人，並須依格依令施行。」</p>
<p class="em2" id="p5"><a class="gg-link" href="#p5" onclick="return changeColor(this);"></a>閏月庚寅，制河中節度使、檢校太師、兼中書令安重誨可太子太師致仕。是日，重誨男崇緒等潛歸河中。<span class="jiazhu">崇緒，原本作「宗諸」，今從通鑑改正。又，下文兼言崇贊、崇緒，疑此處有脫文，考冊府元龜所引薛史亦作崇緒等，今仍其舊。(影庫本粘籤)</span>以右散騎常侍張文寶為兵部侍郎。夔州節度使安崇阮棄城歸闕，待罪於閤門，詔釋之。時董璋寇峽內諸州，崇阮望風遁走。壬辰，陝州節度使李從璋移鎮河中。癸丑，升廬州為昭順軍。<span class="jiaozhusup">原作「盧州」，按本書卷四四明宗紀：「以廬州節度使兼武安軍副使姚彥章為檢校太尉、同平章事。」太平寰宇記卷一二六云：廬州，「後唐為昭順軍節度」。據改。</span>甲午，以衡州刺史姚彥章為昭順軍節度使。丁酉，安重誨奏：「男崇贊、崇緒等到州，臣已拘送赴闕。」崇緒至陝州，詔令下獄。己亥，詔安重誨宜削奪在身官爵，並妻阿張、男崇贊崇緒等並賜死，<span class="jiazhu">案：五代春秋作五月，誅安重誨，歐陽史作閏五月丁酉，與薛史異。(舊五代史考異)</span>其餘親不問。壬寅，以尚書左丞崔居儉為工部尚書，以吏部侍郎王權為尚書左丞。丙午，以隨駕馬軍都指揮使、宣州節度使安從進為陝州節度使。丁未，以前中書舍人楊凝式為左散騎常侍。戊申，以右龍武統軍王景戡為新州節度使。己酉，以右領軍上將軍李肅為左金吾大將軍。壬子，以隨駕步軍都指揮使藥彥稠為邠州節度使。癸丑，以邠州節度使劉行琮卒廢朝，贈太傅。詔有司及天下州縣，於律令、格式、六典中錄本局公事，書於廳壁，令其遵行。</p>
<p class="em2" id="p6"><a class="gg-link" href="#p6" onclick="return changeColor(this);"></a>六月丁巳朔，復置明法科，同開元禮。乙丑，以皇子左衞大將軍從珂依前檢校太傅，加同平章事、行京兆尹，充西都留守。庚午，以邠州節度使張溫為右龍武統軍。甲戌，以魏徵八代孫韶為安定縣主簿。乙亥，以鎮州節度使、宋王從厚為興唐尹，以石敬瑭為河陽天雄軍節度使，以天雄軍節度使石敬班為河陽節度使，<span class="jiazhu">以天雄軍節度使石敬班為河陽節度使，與上文複互，疑有舛錯。考冊府元龜所引薛史與永樂大典同，今姑仍其舊，附識于此。(影庫本粘籤)</span>依前六軍諸衞副使。丙子，詔諸道觀察使均補苗稅，將有力人戶出剩田苗，補貧下不迨頃畝，有嗣者排改檢括，<span class="jiazhu">有嗣，原本作「有祠」，今從五代會要改正。(影庫本粘籤)</span>自今年起為定額。乙卯，定州節度使李從敏移鎮州節度使，盧質為滄州節度使。庚辰，皇孫太子舍人重美授司勳員外郎，重真已下六人並授同正將軍及檢校官。壬午，以前秦州節度使李德珫為定州節度使兼北面行營副招討使。太原地震。詔天下州府斷獄，先於案牘之上坐所該律令、格式及新勅，然後區分。乙酉，以前黔州節度使楊漢賓為羽林統軍。<span class="jiazhu">案：原本作「漢章」，考上文有雲州節度使楊漢章，不應黔州節度使與之同名，今據通鑑改正。(舊五代史考異)</span>詔止絕諸射係省店宅莊園。</p>
<p class="em2" id="p7"><a class="gg-link" href="#p7" onclick="return changeColor(this);"></a>秋七月庚寅，以權侍衞馬軍都指揮使、登州刺史張從實為壽州節度使兼侍衞步軍都指揮使。壬辰，福建王延鈞上言：「當境廟七所，乞封王號。」敕：「無諸史傳有名，<span class="jiaozhusup">「無諸」原作「如諸」，據冊府卷三四改。按無諸，史記卷一一四東越列傳有傳。</span>宜封為閩越富義王，其餘任自於境內祭享。」乙未，詔：「諸道奏薦州縣官，使相先許一年薦三人，今許薦五人；不帶使相先許薦二人，今許薦三人；直屬京防禦、團練使先許薦一人，今許薦二人。」詔：「應州縣官內，有曾在朝行及曾佐幕府，罷任後，準前資朝官賓從例處分。<span class="jiaozhusup">「例」原作「別」，據會要卷二二、冊府卷六三三改。</span>其帶省銜，并內供奉裏行及諸色出選門者，<span class="jiaozhusup">「色」原作「己」，據劉本、會要卷二二改。</span>或降授令錄，罷任日，並依出選門例處分，便與除官，更不在赴常調。州縣官其間書得十六考者，準格敍加朝散階，亦準出選門例處分。」三司奏：「先許百姓造麴，不來官場收買。伏恐課額不逮，請復已前麴法，鄉戶與在城條法一例指揮，仍據已造到麴納官，量支還麥本。」從之。甲辰，前晉州節度使朱漢賓授太子少保致仕。庚戌，大理正劇可久責授登州司戶，刑部員外郎裴選責授衞尉寺丞，刑部侍郎李光序、判大理卿事任贊各降一官，罰一季俸，坐斷罪失入也。</p>
<p class="em2" id="p8"><a class="gg-link" href="#p8" onclick="return changeColor(this);"></a>八月丙寅，詔天下州府商稅務，並委逐處差人依省司年額勾當納官。以故鎮州節度使、趙王王鎔男昭誨為朝議大夫、司農少卿，賜紫金魚袋，繼絕也。辛丑，升虔州為昭信軍。癸亥，以太常少卿盧文紀為祕書監，以祕書監馬縞為太子賓客，左監門上將軍羅周敬為右領軍上將軍，前懷州刺史婁繼英為左監門上將軍。乙丑，詔：「大理寺官員，宜同臺省官例升進，法直官比禮直官任使。仍於諸道贓罰錢內，每月支錢一百貫文，賜刑部、大理兩司，其刑部於所賜錢三分與一分。」丙寅，以武平軍節度使馬希振依前檢校太尉、兼侍中，充虔州昭信軍節度使。詔：「百官職吏，應選授外官者，考滿日，並委本州申奏，追還本司，依舊執行公事。」<span class="jiaozhusup">「執」，盧本同，殿本、劉本作「職」。影庫本批校云：「『職』訛『執』，應改。」按會要卷一七、冊府卷六三三仍作「執」。</span>己巳，太傅致仕王建立、太子少保致仕朱漢賓皆上章求歸鄉里。詔內外致仕官，凡要出入，不在拘束之限。辛未，以翰林學士、兵部侍郎劉昫守本官，充端明殿學士，以左拾遺、直樞密院李崧充樞密直學士。壬申，以左龍武統軍李承約為潞州節度使。<span class="jiazhu">統軍，原本作「統車」；承約，原本作「丞約」，今從薛史列傳改正。(影庫本粘籤)</span>癸酉，詔：「文武百官，五日內殿起居仍舊，其輪次轉對宜停。<span class="jiaozhusup">「宜停」二字原無，據會要卷五、冊府卷一０八補。</span>若有封事，許非時上表，朔望入閤，待制候對，一依舊制。」乙亥，翰林學士、工部侍郎竇夢徵卒。丁丑，以前西京副留守梁文矩為兵部尚書。己卯，<span class="jiaozhusup">原作「乙卯」，據殿本改。影庫本粘籤云：「乙卯，以前後干支推之，當作己卯。」按二十史朔閏表，長興二年八月丙辰朔，無乙卯，在丁丑二十二日和壬午二十七日間，當是己卯二十四日。</span>詔不得薦銀青階為州縣官。壬午，詔應有朝臣、藩侯、郡守，凡欲營葬，未曾封贈，許追封贈。禮部尚書致仕李德休卒。</p>
<p class="em2" id="p9"><a class="gg-link" href="#p9" onclick="return changeColor(this);"></a>九月丙戌，以前兗州節度使符彥超為左龍武統軍。己亥，懷化軍節度使東丹慕華賜姓名李贊華，改封隴西縣開國公。應有先配諸軍契丹並賜姓名。詔天下營田務，只許耕無主荒田及召浮客，<span class="jiaozhusup">「及」原作「各」，會要卷一五、冊府卷四九五載長興二年九月敕文均作「及召浮客」，據改。</span>不得留占屬縣編戶。辛丑，樞密使、檢校太傅、刑部尚書范延光加同平章事，使如故。壬寅，以中書舍人封翹為禮部侍郎，禮部侍郎盧澹為戶部侍郎。癸卯，許州節度使李從溫移鎮河東。詔天下州縣官，不得與部內富民於公廳同坐。辛亥，詔五坊見在鷹隼之類，並可就山林解放，<span class="jiazhu">案：歐陽史作丁亥，通鑑從薛史。(舊五代史考異)</span>今後不許進獻。</p>
<p class="em2" id="p10"><a class="gg-link" href="#p10" onclick="return changeColor(this);"></a>冬十月戊午，以前北京留守、太原尹馮贇為許州節度使。辛酉，左補闕李詳上疏：「以北京地震多日，請遣使臣往彼慰撫，察問疾苦，祭祀山川。」從之。先是，太原留後密奏，無敢言者，及詳有是奏，帝甚嘉之，改賜章服。丙寅，詔：「應在朝臣僚、藩侯、郡守，準例合得追贈者，新授命後，便於所司投狀，旋與施行。封妻蔭子，準格合得者，亦與施行。外官曾任朝班，據在朝品秩格例，合得封贈敍封者，並與施行。其補蔭，據資蔭合得者，先受官者先與收補，後受官者據月日次第施行。」從之。</p>
<p class="em2" id="p11"><a class="gg-link" href="#p11" onclick="return changeColor(this);"></a>十一月甲申朔，日有蝕之。己丑，日南至，帝御文明殿受賀。丁酉，以翰林學士、起居郎張礪為兵部員外郎、知制誥充職，以汝州防禦使張希崇為靈州兩使留後。庚子，以左威衞上將軍華溫琪為華州節度使。福州節度使王延鈞奏，誅建州節度使王延稟及其子繼雄。壬寅，詔今後諸道兩使判官罷任一年與比擬，書記、支使、防禦團練判官二年，推巡、軍事判官並三年後與比擬。仍每遇除授，量與改轉官資或階勳、職次云。以御史中丞劉贊為刑部侍郎，以鳳州節度使孫岳充西面閣道使。壬子，鄆州奏，黃河暴漲，漂溺四千餘戶。癸丑，以給事中崔衍為御史中丞。</p>
<p class="em2" id="p12"><a class="gg-link" href="#p12" onclick="return changeColor(this);"></a>十二月甲寅朔，詔開鐵禁，許百姓自鑄農器、什器之屬，於秋夏田畝上，每畝輸農器錢一文五分。<span class="jiaozhusup">劉本同，殿本「文」作「錢」。影庫本批校云：「『錢』訛『文』，應改。」按會要卷二六仍作「文」。</span>乙卯，畋於西郊。丁巳，以彰武軍節度使劉訓卒廢朝。庚午，以前利州節度使康思立為陝州節度使。秦州地震。丁丑，詔三司，所過西川兵士家屬，常令贍給。<span class="jiazhu">永樂大典卷七千一百六十五。</span></p>
</div></body></html>