<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷一百七·漢書九·列傳第四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第四</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>史弘肇，字化元，鄭州滎澤人也。父潘，本田家。弘肇少游俠無行，拳勇健步，日行二百里，走及奔馬。梁末，每七戶出一兵，弘肇在籍中，後隸本州開道都，選入禁軍。嘗在晉祖麾下，遂留為親從，及踐阼，用為控鶴小校。高祖鎮太原，奏請從行，升為牙校，後置武節左右指揮，以弘肇為都將，遙領雷州刺史。<span class="jiazhu">雷州，原本作「累州」，今據歐陽史改正。(影庫本粘籤)</span>高祖建號之初，代州王暉叛，以城歸契丹，弘肇征之，一鼓而拔，尋授許州節度使，充侍衞步軍都指揮使。會王守恩以上黨求附，契丹主命大將耿崇美率眾登太行，欲取上黨，高祖命弘肇以軍應援。軍至潞州，契丹退去，翟令奇以澤州迎降。會河陽武行德遣人迎弘肇，遂率眾南下，與行德合。故高祖由蒲、陝赴洛如歸，弘肇前鋒之功也。</p>
<p class="em2" id="p1"><a class="gg-link" href="#p1" onclick="return changeColor(this);"></a>弘肇嚴毅寡言，部轄軍眾，有過無舍，兵士所至，秋毫不犯。部下有指揮使，嘗因指使少不從命，弘肇立撾殺之，將吏股慄，以至平定兩京，無敢干忤。從駕征鄴迴，加同平章事，充侍衞親軍都指揮使，兼鎮宋州。高祖大漸，與樞密使楊邠、周太祖、蘇逢吉等同受顧命。隱帝嗣位，加檢校太師、兼侍中。居無何，河中、永興、<span class="jiazhu">永興，原本作「求與」，今據通鑑改正。(影庫本粘籤)</span>鳳翔連橫謀叛，關輔大擾，朝廷日有徵發，羣情憂惴，亦有不逞之徒，妄搆虛語，流布京師。弘肇都轄禁軍，警衞都邑，專行刑殺，略無顧避，無賴之輩，望風匿迹，路有遺棄，人不敢取。然而不問罪之輕重，理之所在，但云有犯，便處極刑，枉濫之家，莫敢上訴。巡司軍吏，因緣為姦，嫁禍脅人，不可勝紀。<span class="jiazhu">案宋史邊歸讜傳：史弘肇怙權專殺，閭里告訐成風。歸讜言曰：「邇來有匿名書及言風聞事，搆害良善，有傷風化，遂使貪吏得以報復私怨，讒夫得以肆其虛誕。請明行條制，禁遏誣妄，凡顯有披論，具陳姓名。其匿名書及風聞事者，並見止絕。」論者韙之。(舊五代史考異)</span></p>
<p class="em2" id="p2"><a class="gg-link" href="#p2" onclick="return changeColor(this);"></a>時太白晝見，民有仰觀者，為坊正所拘，立斷其腰領。又有醉民抵忤一軍士，則誣以訛言棄市。其他斷舌、決口、斮筋、折足者，僅無虛日。故相李崧為部曲誣告，族戮於市，取其幼女為婢。自是仕宦之家畜僕隸者，皆以姑息為意，而舊勳故將失勢之後，為廝養輩之所脅制者，往往有之。軍司孔目吏解暉，性狡而酷，凡有推劾，隨意鍛鍊。人有抵軍禁者，被其苦楚，無不自誣以求死所，都人遇之，莫敢仰視。有燕人何福殷者，<span class="jiazhu">福殷，原本作「福因」，今據通鑑改正。(影庫本粘籤)　　案：歐陽史作何福進，疑訛<span class="jiaozhusup">二字原無，據殿本、劉本考證補。</span><span class="shadow dn jiaozhu" id="jiaozhu00" name="jiaozhu00">疑訛　二字原無，據殿本、劉本考證補。</span>。(舊五代史考異)</span>以商販為業，嘗以十四萬市得玉枕，遣家僮及商人李進賣於淮南，易茗而迴。家僮無行，隱福殷貨財數十萬，福殷責其償，不伏，遂杖之。未幾，家僮詣弘肇上變，言契丹主之入汴也，趙延壽遣福殷齎玉枕陰遺淮南，以致誠意。弘肇即日遣捕福殷等繫之。解暉希旨，榜掠備至，福殷自誣，連罪者數輩，並棄市。妻女為弘肇帳下分取之，其家財籍沒。</p>
<p class="em2" id="p3"><a class="gg-link" href="#p3" onclick="return changeColor(this);"></a>弘肇不喜賓客，嘗言：「文人難耐，輕我輩，謂我輩為卒，可恨，可恨！」弘肇所領睢陽，其屬府公利，委親吏楊乙就府檢校，貪戾兇橫，負勢生事，吏民畏之。副戎已下，望風展敬，聚斂刻剝，無所不至，月率萬緡，以輸弘肇，一境之內，嫉之如讎。<span class="jiazhu">案東都事略薛居正傳：史弘肇領侍衞親軍，威震人主，殘忍自恣，人莫敢忤其意。其部下吏告民犯鹽禁，法當死。居正疑其不實，召詰之，乃其吏以私憾而誣之也。逮捕吏鞫之，具伏，以吏抵法。宏肇雖怒甚，竟亦無以屈也。(舊五代史考異)</span>周太祖平河中班師，推功於眾，以弘肇有翊衞鎮重之功，言之於隱帝，即授兼中書令。隱帝自關西賊平之後，昵近小人，太后親族，頗行干託，弘肇與楊邠甚不平之。太后有故人子求補軍職，弘肇怒而斬之。帝始聽樂，賜教坊使玉帶，諸伶官錦袍，往謝弘肇，弘肇讓之曰：「健兒為國戍邊，忍寒冒暑，未能徧有霑賜，爾輩何功，敢當此賜！」盡取袍帶還官。其兇戾如此。</p>
<p class="em2" id="p4"><a class="gg-link" href="#p4" onclick="return changeColor(this);"></a>周太祖有鎮鄴之命，弘肇欲其兼領機樞之任，蘇逢吉異其議，弘肇忿之。翌日，因竇貞固飲會，貴臣悉集，弘肇厲色舉爵屬周太祖曰：「昨晨廷論，一何同異！今日與弟飲此。」楊邠、蘇逢吉亦舉大爵曰：「此國家之事也，何足介意！」俱飲釂。弘肇又厲聲言曰：「安朝廷，定禍亂，直須長槍大劍，至如毛錐子，<span class="jiazhu">毛錐，原本作「毛鍾」，考通鑑作「毛錐」。胡三省注云：「毛錐，謂筆也。以束毛為筆，其形如錐也。」今改正。(影庫本粘籤)</span>焉足用哉！」三司使王章曰：「雖有長槍大劍，若無毛錐子，贍軍財賦，自何而集？」弘肇默然，少頃而罷。</p>
<p class="em2" id="p5"><a class="gg-link" href="#p5" onclick="return changeColor(this);"></a>未幾，三司使王章於其第張酒樂，時弘肇與宰相、樞密使及內客省使閻晉卿等俱會。酒酣，為手勢令，弘肇不熟其事，而閻晉卿坐次弘肇，屢教之。蘇逢吉戲弘肇曰：「近坐有姓閻人，何憂罰爵！」弘肇妻閻氏，本酒妓也，弘肇謂逢吉譏之，大怒，以醜語詬逢吉。逢吉不校，弘肇欲毆逢吉，逢吉策馬而去。弘筆遽起索劍，意欲追逢吉。楊邠曰：「蘇公是宰相，公若害之，致天子何地，公細思之。」邠泣下。弘肇索馬急馳而去，邠慮有非常，連鑣而進，送至第而還。自是將相不協如水火矣。隱帝遣王峻將酒樂於公子亭以和之，竟不能解。</p>
<p class="em2" id="p6"><a class="gg-link" href="#p6" onclick="return changeColor(this);"></a>其後李業、郭允明、後贊、聶文進居中用事，不悅執政。又見隱帝年漸長，厭為大臣所制，嘗有忿言，業等乃乘間譖弘肇等，隱帝稍以為信。業等乃言弘肇等專權震主，終必為亂，隱帝益恐。嘗一夕，聞作坊鍛甲之聲，疑外有兵仗卒至，達旦不寐。自是與業等密謀禁中，欲誅弘肇等，議定，入白太后。太后曰：「此事豈可輕發耶！更問宰臣等。」李業在側，曰：「先皇帝言，朝廷大事，莫共措大商量。」太后又言之，隱帝怒曰：「閨門之內，焉知國家之事！」拂衣而出。內客省使閻晉卿潛知其事，乃詣弘肇私第，將欲告之，弘肇以他事拒之不見。</p>
<p class="em2" id="p7"><a class="gg-link" href="#p7" onclick="return changeColor(this);"></a>乾祐三年冬十一月十三日，弘肇入朝，<span class="jiazhu">案：歐陽史漢臣傳作十月。吳縝纂誤云：漢隱帝紀、周太祖紀俱作十一月，傳誤也。(舊五代史考異)</span>與樞密使楊邠、三司使王章同坐於廣政殿東廡下，<span class="jiazhu">廣政殿，原本作「廣徵」，今從通鑑改正。(影庫本粘籤)</span>俄有甲士數十人自內而出，害弘肇等於閤，夷其族。先是，弘肇第數有異，嘗一日，於階砌隙中有煙氣蓬勃而出。禍前二日昧爽，有星落於弘肇前三數步，如迸火而散，俄而被誅。周太祖踐阼，追封鄭王，以禮葬，官為立碑。</p>
<p class="em2" id="p8"><a class="gg-link" href="#p8" onclick="return changeColor(this);"></a>弘肇子德珫，<span class="jiazhu">德珫，原本作「德玩」，今從通鑑改正。(影庫本粘籤)</span>乾祐中，授檢校司空，領忠州刺史。粗讀書，親儒者，常不悅父之所為。貢院嘗錄一學科於省門叫譟，申中書門下，宰相蘇逢吉令送侍衞司，請痛笞刺面。德珫聞之，白父曰：「書生無禮，有府縣御史臺，非軍務治也。公卿如此，蓋欲彰大人之過。」弘肇深以為然，即破械放之。後之識者尤嘉德珫之為人焉。</p>
<p class="em2" id="p9"><a class="gg-link" href="#p9" onclick="return changeColor(this);"></a>弘肇弟福，比在滎陽別墅，聞禍，匿於民間。周太祖即位，累遷閑廄使。仕皇朝，歷諸衞將軍。<span class="jiazhu">永樂大典卷一萬一百八十三。　　案宋史李崇矩傳：史弘肇為先鋒都校，聞崇矩名，召署親吏。乾祐初，弘肇總禁兵，兼京城巡檢，多殘殺軍民，左右稍稍引去，惟崇矩事之益謹。及弘肇誅，獨得免。周祖與弘肇素厚善，即位，訪求弘肇親舊，得崇矩，謂之曰：「我與史公受漢厚恩，勠力同心，共獎王室，為奸邪所搆，史公卒罹大禍，我亦僅免。汝史家故吏也，為我求其近屬，我將恤之。」崇矩上其母弟福。崇矩素主其家，盡籍財產以付福，周祖嘉之。(舊五代史考異)</span></p>
<p class="em2" id="p10"><a class="gg-link" href="#p10" onclick="return changeColor(this);"></a>楊邠，魏州冠氏人也<span class="jiaozhusup">「冠氏」原作「寇氏」，據劉本改。按冠氏屬河北道魏州，見新唐書卷三九地理志。</span><span class="shadow dn jiaozhu" id="jiaozhu01" name="jiaozhu01">魏州冠氏人也　「冠氏」原作「寇氏」，據劉本改。按冠氏屬河北道魏州，見新唐書卷三九地理志。</span>。少以吏給事使府，後唐租庸使孔謙，即其妻之世父也。謙領度支，補勾押官，歷孟、華、鄆三州糧料使。高祖為鄴都留守，用為左都押衙<span class="jiaozhusup">「左」原作「在」，據殿本、劉本改。影庫本批校云：「左都押衙，『左』訛『在』。」</span><span class="shadow dn jiaozhu" id="jiaozhu02" name="jiaozhu02">左都押衙　「左」原作「在」，據殿本、劉本改。影庫本批校云：「左都押衙，『左』訛『在』。」</span>，<span class="jiazhu">案歐陽史作右都。(舊五代史考異)</span>高祖鎮太原，益加親委。漢國建，遷檢校太保、權樞密使。汴、洛平，正拜樞密使、檢校太傅。及高祖大漸，與蘇逢吉、史弘肇等同受顧命，輔立嗣君。隱帝即位，宰臣李濤上章，請出邠與周太祖為藩鎮，邠等泣訴於太后，由是罷濤而相邠，加中書侍郎兼吏部尚書、同平章事，仍兼樞密使。</p>
<p class="em2" id="p11"><a class="gg-link" href="#p11" onclick="return changeColor(this);"></a>時中書除吏太多，訛謬者眾，及邠居相位，帝一以委之，凡南衙奏事，中書除命，先委邠斟酌。如不出邠意，至於一簿一掾，亦不聽從。邠雖長於吏事，不識大體，常言：「為國家者，但得帑藏豐盈，甲兵強盛，至於文章禮樂，並是虛事，何足介意也。」平河中，並加右僕射<span class="jiaozhusup">劉本同。殿本「並」作「邠」。</span><span class="shadow dn jiaozhu" id="jiaozhu03" name="jiaozhu03">並加右僕射　劉本同。殿本「並」作「邠」。</span>。邠既專國政，觸事苛細，條理煩碎，前資官不得於外方居止，自京師至諸州府，行人往來，並須給公憑。所由司求請公憑者，朝夕填咽，旬日之間，民情大擾，行路擁塞，邠乃止其事。</p>
<p class="em2" id="p12"><a class="gg-link" href="#p12" onclick="return changeColor(this);"></a>時史弘肇恣行慘酷，殺戮日眾，都人士庶，相目於路，邠但稱弘肇之善。太后弟武德使李業求為宣徽使，隱帝與太后重違之，私訪於邠。邠以朝廷內使，遷拜有序，不可超居，遂止。隱帝所愛耿夫人，欲立為后，邠亦以為太速。夫人卒，隱帝欲以后禮葬，邠又止之，隱帝意不悅。左右有承間進甘言者，隱帝益怒之。<span class="jiazhu">案：此下當有缺文。(殿本)</span>邠繕甲兵，實帑廩，俾國用不闕，邊鄙粗寧，亦其功也。<span class="jiazhu">永樂大典卷六千五十二。　　案宣和書譜云：邠末年留意縉紳，延客門下，知經史有用，乃課吏傳寫。(舊五代史考異)</span></p>
<p class="em2" id="p13"><a class="gg-link" href="#p13" onclick="return changeColor(this);"></a>王章，大名南樂人也。少為吏，給事使府。同光初，隸樞密院，後歸本郡，累職至都孔目官。後唐清泰末，屯駐捧聖都虞候張令昭作亂，<span class="jiazhu">張令昭，原本作「會昭」，今從歐陽史改正。(影庫本粘籤)</span>逐節度使劉延皓，自稱留後，章以本職為令昭役使。末帝遣范延光討平之，搜索叛黨甚急。章之妻即白文珂之女也，文珂與副招討李敬周善，以章為托。及攻下逆城，敬周匿之，載于橐駞褚中，竄至洛下，匿於敬周之私第。及末帝敗，章為省職，歷河陽糧料使。高祖典侍衞親軍，詔為都孔目官，從至河東，專委錢穀。國初，授三司使、檢校太傅，從征杜重威於鄴下。明年，高祖崩，隱帝即位，加檢校太尉、同平章事。</p>
<p class="em2" id="p14"><a class="gg-link" href="#p14" onclick="return changeColor(this);"></a>居無何，蒲、雍、岐三鎮叛。是時，契丹犯闕之後，國家新造，物力未充，章與周太祖、史弘肇、楊邠等盡心王室，知無不為，罷不急之務，惜無用之費，收聚財賦，專事西征，軍旅所資，供饋無乏。及三叛平，賜與之外，國有餘積。然以專於權利，剝下過當，斂怨歸上，物論非之。舊制，秋夏苗租，民稅一斛，別輸二升，謂之「雀鼠耗」。乾祐中，輸一斛者，別令輸二斗，目之為「省耗」。<span class="jiazhu">謂之「省耗」，原本作「雀耗」，今從通鑑改正。胡三省通鑑注云：唐明宗天成元年四月赦文：「應納夏秋稅子，先有省耗，每斗一升，今後祇納正數，不量省耗。」如此，則天成以前，已有省耗，每斛更輸一斗。天成罷輸之，後至漢興，王章復令輸省耗，而又倍舊數取之也。謹附識于此。(影庫本粘籤)</span>百姓苦之。又，官庫出納緡錢，皆以八十為陌，至是民輸者如舊，官給者以七十七為陌，遂為常式。<span class="jiazhu">案歸田錄：用錢之法，自五代以來，以七十七為百，謂之「省陌」。今市井交易，又尅其五，謂之「依除」。(舊五代史考異)</span>民有訴田者，雖無十數戶，章必命全州覆視，幸其廣有苗額，以增邦賦，曾未數年，民力大困。章與楊邠不喜儒士，郡官所請月俸，皆取不堪資軍者給之，謂之「閑雜物」，命所司高估其價，估定更添，謂之「擡估」，章亦不滿其意，隨事更令更添估。章急於財賦，峻於刑法，民有犯鹽、礬、酒麴之令，雖絲毫滴瀝，盡處極刑。吏緣為姦，民不堪命。</p>
<p class="em2" id="p15"><a class="gg-link" href="#p15" onclick="return changeColor(this);"></a>章與楊邠同郡，尤相親愛，其奬用進拔者，莫非鄉舊。常輕視文臣，曰：「此等若與一把算子，未知顛倒，何益於事！」後因私第開宴席，召賓客，史弘肇、蘇逢吉乘醉諠詬而罷。章自是忽忽不樂，潛求外任，邠與弘肇深阻其意。而私第數有怪異，章愈懷憂恐。乾祐三年冬，與史弘肇、楊邠等遇害，夷其族。妻白氏，禍前數月而卒。無子，惟一女，適戶部員外郎張貽肅，羸疾踰年，扶病就戮。<span class="jiazhu">永樂大典卷六千八百五十。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>李洪建，太后母弟也。事高祖為牙將，高祖即位，累歷軍校，遙領防禦使。史弘肇等被誅，以洪建為權侍衞馬步軍都虞候。及鄴兵南渡，命洪建誅王殷之族，洪建不即行之，但遣人監守其家，仍令給饌，竟免屠戮。周太祖入京城，洪建被執，王殷感洪建之恩，累祈周太祖乞免其死，不從，遂殺之。洪建弟業。<span class="jiazhu">永樂大典卷一萬三百九十。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>業，昆仲凡六人，<span class="jiazhu">案昭聖弟六人，洪信、洪義，宋史有傳。歐陽史作昆弟七人。(舊五代史考異)</span>業處其季，故太后尤憐之。高祖置之麾下，及即位，累遷武德使，出入禁中。業恃太后之親，稍至驕縱。隱帝嗣位，尤深倚愛，兼掌內帑，四方進貢二宮費委之出納。業喜趨權利，無所顧避，執政大臣不敢禁詰。會宣徽使闕，<span class="jiazhu">宣徽使，原本作「宜徵」，今從通鑑改正。(影庫本粘籤)</span>業意欲之，太后亦令人微露風旨於執政。時楊邠、史弘肇等難之，業由是積怨，蕭牆之變，自此而作。楊、史既誅，業權領侍衞步軍都指揮使。北郊兵敗，業自取金寶懷之，策馬西奔。行至陝郊，其節度使洪信，即其長兄也，不敢匿於家。業將奔太原，至絳州境，為盜所殺，盡奪而去。<span class="jiazhu">永樂大典卷一萬三百九十。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>閻晉卿者，忻州人也。家世富豪，少仕并門，歷職至客將，高祖在鎮，頗見信用。乾祐中，歷閤門使，判四方館。未幾，關西亂，郭從義討趙思綰於京兆，晉卿偏師以攻賊壘。<span class="jiazhu">案宋史李韜傳：周祖征三叛，韜從白文珂攻河中，兵傅其城。文珂夜詣周祖議犒軍，留韜城下。時營柵未備，李守貞乘虛來襲，營中忽見火發，知賊驟至，惶怖失據。客省使閻晉卿率左右數十人，遇韜于月城側，謂韜曰：「事急矣，城中人悉被黃紙甲，為火光所照，色俱白，此殊易辨，奈軍士無鬬志何！」韜憤怒曰：「豈有食君祿而不為國致死耶！」即援矟而進，軍中死士十餘輩，隨韜犯賊鋒。蒲有猛將，躍馬持戈擬韜，韜刺之，洞胸而墜，又連殺數十人，蒲軍遂潰，因擊大破之。(舊五代史考異)</span>賊平，為內客省使，<span class="jiazhu">案；宋史李韜傳載晉卿討賊時已為客省使，薛史作賊平之後始授此職，與宋史異。(舊五代史考異)</span>丁父憂，起復前職。時宣徽使闕，晉卿以職次事望，合當其任，既而久稽拜命，晉卿頗怨執政。會李業等謀殺楊、史，詔晉卿謀之，晉卿退詣弘肇，將告其事，弘肇不見。晉卿憂事不果，夜懸高祖御容於中堂，泣禱於前，遲明戎服入朝。內難既作，以晉卿權侍衞馬軍都指揮使。北郊兵敗，晉卿乃自殺於家。<span class="jiazhu">永樂大典卷一萬八千一百三十二。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>聶文進，<span class="jiazhu">聶文進傳，永樂大典已佚，今采冊府元龜以補其闕。(影庫本粘籤)</span>并州人。少給事於高祖帳下，高祖鎮太原，甚見委用，職至兵馬押司官。高祖入汴，授樞密院承旨，歷領軍、屯衞大將軍，遷領衞大將軍，仍領舊職。<span class="jiazhu">冊府元龜卷七百六十六。</span>遇周太祖出征，稍至驕橫，久未遷改，深所怨望，與李業輩搆成變亂。史弘肇等遇害之前夕，文進與同黨預作宣詔，制置朝廷之事，凡關文字，並出文進之手。明日難作，文進點閱兵籍<span class="jiaozhusup">「文」字原無，據殿本、劉本及冊府卷九三五補。</span><span class="shadow dn jiaozhu" id="jiaozhu04" name="jiaozhu04">文進點閱兵籍　「文」字原無，據殿本、劉本及冊府卷九三五補。</span>，徵發軍眾，指揮取舍，以為己任，內外咨稟，前後填咽。太祖在鄴被搆，初謂文進不預其事，驗其事迹，方知文進亂階之首也，大詬詈之。太祖過封丘，帝次於北郊，文進告太后曰：「臣在此，請宮中勿憂。」兵散之後，文進召同黨痛飲，歌笑自若。遲明，帝遇禍，文進奔竄，為軍士所追，梟其首。<span class="jiazhu">冊府元龜卷九百三十五。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>後贊，<span class="jiazhu">案：通鑑作後匡贊，薛史避宋諱，去「匡」字。(舊五代史考異)　　後贊傳，永樂大典僅存一條，今引冊府元龜以補其闕。(影庫本粘籤)</span>為飛龍使。贊母本倡家也，與父同郡，往來其家，生贊。從職四方，父未嘗離郡，贊既長，疑其所生。及為內職，不欲父之來，寓書以致其意。父自郡至京師，直抵其第，贊不得已而奉之。<span class="jiazhu">永樂大典卷一萬七千一百九十五。</span>乾祐末，宰相楊邠、侍衞親軍使史弘肇執權，贊以久次未遷，頗懷怨望，乃與樞密承旨聶文進等搆變。及難作，贊與同黨更侍帝側，剖判戎事，且防間言。北郊兵敗，贊竄歸兗州，慕容彥超執之以獻，有司鞫贊伏罪，周太祖命誅之。<span class="jiazhu">冊府元龜卷九百五十二。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>郭允明者，小名竇十，河東人也。幼隸河東制置使范徽柔，被誅，允明遂為高祖廝養，服勤既久，頗得高祖之歡心。高祖鎮太原，稍歷牙職，及即位，累遷至翰林茶酒使兼鞍轡庫使。隱帝嗣位，尤見親狎，每恃寵驕縱，略無禮敬。與相州節度使郭謹以同宗之故，頗交結。謹在鎮，允明常齎御酒以遺之，不以僭上犯禁為意。其他輕率，悉皆類此。執政大臣頗姑息之。嘗奉使荊南，車服導從，有同節度使將，州縣郵驛，奔馳畏懾，節度使高保融承迎不暇。<span class="jiazhu">高保融，原本作「深融」，今從通鑑改正。(影庫本粘籤)</span>允明潛使人步度越壁之高庳，池隍之廣隘，以動荊人，冀得重賄。乾祐末，兼飛龍使。未幾，與李業輩搆變，楊邠等諸子，允明親刃之於朝堂西廡下。王章女壻戶部員外郎張貽肅，血流逆注，聞者哀之。及北郊之敗，允明迫帝就民舍，手行弒逆，尋亦自殺。<span class="jiazhu">永樂大典卷二萬二千一百六十一。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>劉銖，陝州人也。少事梁邵王朱友誨為牙將。晉天福中，高祖為侍衞親軍都指揮使，與銖有舊，乃表為內職。高祖出鎮并門，用為左都押牙。銖性慘毒好殺，高祖以為勇斷類己，深委遇之。國初，授永興軍節度使，從定汴、洛，移鎮青州，加同平章事。隱帝即位，加檢校太師、兼侍中。銖立法深峻，令行禁止，吏民有過，不問輕重，未嘗貸免。每親事，小有忤旨<span class="jiaozhusup">「忤」原作「忭」，據殿本、劉本改。</span><span class="shadow dn jiaozhu" id="jiaozhu05" name="jiaozhu05">小有忤旨　「忤」原作「忭」，據殿本、劉本改。</span>，即令倒曳而出，至數百步外方止，膚體無完者。每杖人，遣雙杖對下，謂之「合歡杖」。或杖人如其歲數，謂之「隨年杖」。在任擅行賦斂，每秋苗一畝率錢三千，夏苗一畝錢二千，以備公用。部內畏之，脅肩重迹。</p>
<p class="em2" id="p23"><a class="gg-link" href="#p23" onclick="return changeColor(this);"></a>乾祐中，淄、青大蝗，銖下令捕蝗，略無遺漏，田苗無害。先是，濱海郡邑，皆有兩浙迴易務，厚取民利，自置刑禁，追攝王民，前後長吏利其厚賂，不能禁止。銖即告所部，不得與吳越徵負，擅行追攝，浙人惕息，莫敢干命。朝廷懼銖之剛戾難制，因前沂州刺史郭瓊自海州用兵還，過青州，遂留之，即以符彥卿代銖，<span class="jiazhu">符彥卿，原本作「言卿」，今據通鑑改正。(影庫本粘籤)</span>銖即時受代。<span class="jiazhu">案隆平集郭瓊傳云：劉銖守平盧，稱疾不朝，隱帝疑其叛，詔瓊領兵屯青州。銖將害之，張宴伏兵幕下，瓊無懼色，銖亦不敢發。瓊為言去就禍福，銖趨召。(舊五代史考異)</span></p>
<p class="em2" id="p24"><a class="gg-link" href="#p24" onclick="return changeColor(this);"></a>離鎮之日，有私鹽數屋，雜以糞穢，填塞諸井，以土平之。彥卿發其事以聞，銖奉朝請久之，每潛戟手於史弘肇、楊邠第。會李業輩同誅弘肇等，銖喜，謂業輩曰：「君等可謂僂儸兒矣。」尋以銖權知開封府事，周太祖親族及王峻家，並為銖所害。周太祖入京城，執之下獄，銖謂妻曰：「我則死矣，君應與人為婢耳！」妻曰：「明公所為如是，雅合為之。」周太祖遣人讓銖曰：「昔日與公常同事漢室，寧無故人之情！家屬屠滅，公雖奉君命，加之酷毒，一何忍哉！公家亦有妻子，還顧念否？」銖但稱死罪。遂啟太后，并一子誅之，而釋其妻。<span class="jiazhu">案：歐陽史作赦其妻子。(舊五代史考異)</span>周太祖踐阼，詔賜銖妻陝州莊宅各一區。<span class="jiazhu">永樂大典卷六千三百五十。　　五代史闕文：漢隱帝朝，銖為開封尹，周祖自鄴起兵，銖盡誅周祖之家子孫婦女十數人，極其慘毒。及隱帝遇害，周祖以漢太后令，收銖下獄，使人責之。銖對曰：「某為漢家戮叛族耳，不知其他。」周祖怒，遂殺之。臣謹按：周世宗朝史官修漢隱帝實錄，銖之忠言，諱而不載。</span></p>
<p class="em2" id="p25"><a class="gg-link" href="#p25" onclick="return changeColor(this);"></a>史臣曰：臣觀漢之亡也，豈繫於天命哉！蓋委用不得其人，聽斷不符於理故也。且如弘肇之淫刑，楊邠之粃政，李業、晉卿之設計，文進、允明之狂且，雖使成王為君，周公作相，亦不能保宗社之安，延歲月之命，況隱帝、逢吉之徒，其能免乎！易曰：「大君有命，開國承家，小人勿用，必亂邦也。」當乾祐之末也，何斯言之驗歟！惟劉銖之忍酷，又安能逭於一死乎！<span class="jiazhu">永樂大典卷二萬二千一百六十一。</span></p>
</div></body></html>