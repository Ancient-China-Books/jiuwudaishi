<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷六·梁書六·太祖紀第六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>太祖紀第六</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>開平四年十月乙亥，東京博王友文入覲，召之也。<span class="jiazhu">【冊府元龜卷二百六十八。】</span>己卯，以新修天驥院開宴落成，內外并獻馬，而魏博進絹四萬匹為駔價。<span class="jiazhu">【冊府元龜卷一百九十七。】</span>壬午，以冬設禁軍，幸興安鞠場，召文武百官宴。<span class="jiazhu">【冊府元龜卷一百九十七。】</span>幸開化，大閱軍實。<span class="jiazhu">【冊府元龜卷二百十四。】</span></p>
<p class="em2" id="p1"><a class="gg-link" href="#p1" onclick="return changeColor(this);"></a>十一月丁亥朔，幸廣王第作樂。<span class="jiazhu">【冊府元龜卷二百五。　　幸廣王第，原本「幸」作「辛」，今據文改正。(影庫本粘籤)】</span>辛卯，宴文武四品已上於宣威殿。庚戌，幸左龍虎軍宴羣臣。甲寅，幸右龍虎軍宴羣臣。<span class="jiazhu">【冊府元龜卷一百九十七。】</span>戊戌，詔曰：「自朔至今，暴風未息，諒惟不德，致此咎徵。皇天動威，罔敢不懼。宜徧命祈禱，副朕意焉。」差官分往祠所止風。<span class="jiazhu">【永樂大典卷二千六百三十二。】</span>己亥，日南至，帝被衮冕御朝元殿，列細仗，奏樂於庭，羣臣稱賀。<span class="jiazhu">【冊府元龜卷一百九十七。】</span>帝畋於伊水。<span class="jiazhu">【冊府元龜卷二百五。】</span>乙巳，詔曰：「關防者，所以譏異服、察異言也。况天下未息，兵民多姦，改形易衣，覘我戎事。比者有諜皆以詐敗，而未嘗罪所過地；叛將逃卒竊其妻孥而影附使者，亦未嘗詰其所經。今海內未同，而緩法弛禁，非所以息姦詐、止奔亡也。應在京諸司，不得擅給公驗。如有出外須執憑繇者，其司門過所，先須經中書門下點檢，宜委宰臣趙光逢專判出給，俾繇顯重，冀絕姦源。仍下兩京、河陽及六軍諸衞、御史臺，各加鈐轄。公私行李，復不得帶挾家口向西。其襄、鄧、鄜、延等道，並同處分。」<span class="jiazhu">【冊府元龜卷一百九十一。鄜、延，原本作「鹿延」，今據文改正。(影庫本粘籤)】</span>以寧國軍節度使王景仁充北面行營都招討使，潞州副招討使韓勍為副，相州刺史李思安為先鋒使。<span class="jiazhu">【案：原本訛「湘州」，今據通鑑改正。(舊五代史考異)】</span>時鎮州王鎔、定州王處直叛，結連晉人，故遣將討之。<span class="jiazhu">【冊府元龜卷二百十六。　　案五代會要：十一月十四日，司天奏：「月蝕，不宜用兵。」時王景仁方總大軍北伐，追之不及。至五年正月二日，果為後唐莊宗大敗于柏鄉。(舊五代史考異)】</span></p>
<p class="em2" id="p2"><a class="gg-link" href="#p2" onclick="return changeColor(this);"></a>十二月辛酉，宴文武四品已上於宣威殿。親閱禁軍，命格鬬於教馬亭。<span class="jiazhu">【冊府元龜卷二百十四。】</span>己巳，詔曰：「滑、宋、輝、亳等州，水澇敗傷，人戶愁嘆，朕為民父母，良用痛心。其令本州分等級賑貸，所在長吏監臨周給，務令存濟。」壬辰，賑貸東都畿內<span class="jiaozhusup">原作「東郡」，據劉本、冊府卷一九五改。</span><span class="shadow dn jiaozhu" id="jiaozhu00" name="jiaozhu00">東都　原作「東郡」，據劉本、冊府卷一九五改。</span>，如宋、滑制。<span class="jiazhu">【冊府元龜卷一百九十五。】</span></p>
<p class="em2" id="p3"><a class="gg-link" href="#p3" onclick="return changeColor(this);"></a>乾化元年正月丙戌朔，日有蝕之，帝素服避殿，百官守司以恭天事，明復而止。<span class="jiazhu">【永樂大典卷二千六百三十二。】</span>制曰：「兩漢以來，日蝕地震，百官各上封事，指陳得失。蓋欲周知時病，盡達物情，用緝國章，以奉天誡。朕每思逆耳，罔忌觸鱗，將洽政經，庶開言路。况茲謫見，當有咎徵。其在列辟羣臣，危言正諫，極萬邦之利害，致六合之殷昌。毗予一人，永建皇極。」<span class="jiazhu">【永樂大典卷一萬六千三百七十八。】</span>二日，日旁有祲氣，向背若環耳，<span class="jiazhu">【案：原本訛「環爾」，今據五代會要改正。(舊五代史考異)】</span>崇政使敬翔望之曰：「兵可憂矣。」帝為之旰食。是日，果為晉軍及鎮、定之師所敗，都將十餘人被擒，餘眾奔潰。<span class="jiazhu">【永樂大典卷九千三百二十四。】</span>庚寅，制曰：「扈氏不恭，固難去戰；鬼方未服，尚或勞師。其蟻聚餘妖，狐鳴醜類，棄天常而拒命，據地險以偷生，言事討除，將期戡定。問罪止誅於元惡，挺災可憫於遺黎，每念傷痍，良深愧歎。應天兵所至之地，宜令將帥節級嚴戒軍伍，不得焚燒廬舍，開發丘壠，毀廢農桑，驅掠士女。使其背叛之俗，知予弔伐之心。」又制曰：「戎機方切，國用未殷，養兵須藉於賦租，稅粟尚煩於力役<span class="jiaozhusup">殿本、劉本同，冊府卷一九一「稅」作「輓」。</span><span class="shadow dn jiaozhu" id="jiaozhu01" name="jiaozhu01">稅粟尚煩於力役　殿本、劉本同，冊府卷一九一「稅」作「輓」。</span>。所在長吏，不得因緣徵發，自務貪求，苟有故違，必行重典。立法垂制，詳刑定科，傳之無窮，守而勿失。中書門下所奏新定格式律令，已頒下中外，各委所在長吏，切務遵行。盡革煩苛，皆除枉濫，用副哀矜之旨，無違欽恤之言。」<span class="jiazhu">【冊府元龜卷一百九十一。】</span>詔徵陝州鎮國軍節度使楊師厚至京，見於崇勳殿，帝指授方略，依前充北面都招討使，恩賚甚厚，使督軍進發。<span class="jiazhu">【冊府元龜卷一百九十九。　　案五代春秋：二月，晉師侵魏州，楊師厚帥師援邢州，晉人還師。】</span></p>
<p class="em2" id="p4"><a class="gg-link" href="#p4" onclick="return changeColor(this);"></a>二月丙辰朔，帝御文明殿，羣臣入閣。<span class="jiazhu">【冊府元龜卷一百九十七。】</span>以蔡州順化軍指揮使王存儼權知軍州事。蔡人久習叛逆，刺史張慎思又裒斂無狀，帝追慎思至京，而久未命代。右廂指揮使劉行琮乘虛作亂，<span class="jiazhu">【行琮，原本作「行踪」，今據通鑑改正。(影庫本粘籤)】</span>因縱火驅擁，為渡淮計。存儼誅行琮而撫遏其眾，都將鄭遵與其下奉存儼為主<span class="jiaozhusup">「都將」原作「諸將」，據殿本、冊府卷二一四改。</span><span class="shadow dn jiaozhu" id="jiaozhu02" name="jiaozhu02">都將鄭遵　「都將」原作「諸將」，據殿本、冊府卷二一四改。</span>，而以眾情馳奏。時東京留守博王友文不先請，遂討其亂，兵至鄢陵，上聞之曰：「誅行琮功也，然存儼方懼，若臨之以兵，蔡必速飛矣。」遂馳使還軍，而擢授存儼，蔡人安之。<span class="jiazhu">【冊府元龜卷二百十四。】</span>壬戌，詔曰：「東京舊邦，久不巡幸，宜以今月九日幸東都，扈從文武官委中書門下量閑劇處分。」宰臣上言曰：「龍興天府，久望法駕，但陛下始康愈，未宜涉寒，願少留清蹕。」從之。<span class="jiazhu">【案五代會要：二月，敕：「食人之食者憂人之事，况丞相尊位，參決大政，而堂封未給，且無餐錢，朕甚愧之。宜令日食萬錢之半<span class="jiaozhusup">「日」字原無，據會要卷一三補。</span><span class="shadow dn jiaozhu" id="jiaozhu03" name="jiaozhu03">宜令日食萬錢之半　「日」字原無，據會要卷一三補。</span>。」(舊五代史考異)】</span>甲子，幸曜村民舍閱農事。庚午，幸白馬坡<span class="jiaozhusup">殿本、劉本、冊府卷二０五同。本書卷三八唐明宗紀作白司馬陂。通鑑卷一八二作白司馬坂，注云：「白司馬坂在邙山北，邙山在洛城北，坂音反。」十七史商榷卷九八云：「坡當作坂，唐酷吏侯思止傳：思止鞫誣告人反者，輒云急承白司馬。此因洛有白司馬坂，故用歇後語誘令承反也。」</span><span class="shadow dn jiaozhu" id="jiaozhu04" name="jiaozhu04">白馬坡　殿本、劉本、冊府卷二０五同。本書卷三八唐明宗紀作白司馬陂。通鑑卷一八二作白司馬坂，注云：「白司馬坂在邙山北，邙山在洛城北，坂音反。」十七史商榷卷九八云：「坡當作坂，唐酷吏侯思止傳：思止鞫誣告人反者，輒云急承白司馬。此因洛有白司馬坂，故用歇後語誘令承反也。」</span>。<span class="jiazhu">【冊府元龜卷二百五。】</span>詔金吾大將軍、待制官各奏事。<span class="jiazhu">【冊府元龜卷一百九十一。】</span>武安軍節度使馬殷進呈虔州刺史盧延昌牋表。虔州本支郡也，兵甚銳，自得韶州益強大，升為百勝軍使。始洪州之陷，盧光稠願收復使府，立功自效，上因兼授江西觀察留後。光稠卒，復命延昌領州事，方伯亦頗慰薦。楊渭遣人偽署爵秩，延昌佯受官牒，禮遣其使，因湖南自表其事曰：「郡小寇迫，欲緩其奸謀，且開導貢路，非敢貳也。」以其偽制來自陳，<span class="jiazhu">【案：原本「偽」訛「為」，今改正。(舊五代史考異)】</span>上覽奏曰：「我方有北事，不可不甚加撫卹。」尋兼授鎮南將軍節度使觀察留後，命使慰勞。<span class="jiazhu">【冊府元龜卷二百十五。　　案九國志：盧延昌歸命于吳，偽乞命于梁。(舊五代史考異)】</span></p>
<p class="em2" id="p5"><a class="gg-link" href="#p5" onclick="return changeColor(this);"></a>三月辛卯，以久旱，令宰臣分禱靈迹，翌日大澍雨。<span class="jiazhu">【永樂大典卷一千五百二十一。】</span>丙申，幸甘水亭，召宰臣、翰林學士、尚書侍郎孔續已下八人扈從，宴樂甚歡。戊戌，幸右龍虎軍，召文武官四品已上宴於新殿。甲辰，幸左龍虎軍新殿，宴文武官四品已上。</p>
<p class="em2" id="p6"><a class="gg-link" href="#p6" onclick="return changeColor(this);"></a>四月丁卯，幸龍虎門<span class="jiaozhusup">殿本、劉本同。明本冊府卷一九七宴會門作龍虎門，慶賜門作龍門。殘宋本冊府兩處均作龍門。</span><span class="shadow dn jiaozhu" id="jiaozhu05" name="jiaozhu05">龍虎門　殿本、劉本同。明本冊府卷一九七宴會門作龍虎門，慶賜門作龍門。殘宋本冊府兩處均作龍門。</span>，召宰臣、學士、金吾上將軍、大將軍侍宴廣化寺<span class="jiaozhusup">殿本此下有「壬申，契丹遣使來貢」八字。按該事見冊府卷九七二，文異。</span><span class="shadow dn jiaozhu" id="jiaozhu06" name="jiaozhu06">廣化寺　殿本此下有「壬申，契丹遣使來貢」八字。按該事見冊府卷九七二，文異。</span>。丁丑，幸宣威殿，宴文武官四品已上及軍使、蕃客。己卯，又幸左龍虎軍宴羣臣。<span class="jiazhu">【冊府元龜卷一百九十七。】</span>詔曰：「邠、岐未滅，關、隴多虞，宜擇親賢，總茲戎任。應關西同、雍、華、鄜、延、夏等六道兵馬，并委冀王收管指揮。凡有抽差，先申西面都招討使，仍別奏聞，庶合機權，以寧邊鄙。」<span class="jiazhu">【冊府元龜卷二百六十九。】</span></p>
<p class="em2" id="p7"><a class="gg-link" href="#p7" onclick="return changeColor(this);"></a>五月甲申朔，帝被冕旒御朝元殿視朝，仗衞如式。制改開平五年為乾化元年，大赦天下。<span class="jiazhu">【永樂大典卷五千一百四十九。】</span>詔方伯州牧，近未加恩者并遷爵秩。復大賚軍旅，普宴於宣威殿，賜帛各有差。<span class="jiazhu">【冊府元龜卷一百九十七。】</span>制封延州節度使高萬興為渤海郡王。<span class="jiazhu">【冊府元龜卷一百九十六。】</span>諸道節度使錢鏐、張宗奭、馬殷、王審知、劉隱各賜一子六品正員官，高季昌賜一子八品正員官，賀德倫賜一子九品正員官。<span class="jiazhu">【冊府元龜卷二百一十。】</span>癸巳，觀稼於伊水，登建春門，幸會節坊張宗奭私第，臨亭皐視物色，賞賜甚厚。<span class="jiazhu">【冊府元龜卷二百五。】</span>詔左、右銀臺門<span class="jiaozhusup">「右」字原無，據冊府卷一九一、會要卷五補。</span><span class="shadow dn jiaozhu" id="jiaozhu07" name="jiaozhu07">左右銀臺門　「右」字原無，據冊府卷一九一、會要卷五補。</span>，朝參諸司使庫使已下，不得帶從人入城，親王許一二人執條床手簡，餘悉止門外，闌入者抵律。閽守不禁，與所犯同。先時門通內無門籍，且多勳戚，車騎眾者，尤不敢呵察。至是有以客星凌犯上言者，遂令止隔。<span class="jiazhu">【冊府元龜卷一百九十一。】</span>清海軍節度使、守侍中、兼中書令劉隱薨，<span class="jiazhu">【案：劉隱卒，五代會要、五代春秋俱作五月，惟通鑑作三月，與薛史異。(舊五代史考異)】</span>輟朝三日，百僚詣閤門奉慰<span class="jiaozhusup">二十七字原無，據殿本補。按冊府卷二一五無此條。</span><span class="shadow dn jiaozhu" id="jiaozhu08" name="jiaozhu08">清海軍節度使……百僚詣閤門奉慰　二十七字原無，據殿本補。按冊府卷二一五無此條。</span>。</p>
<p class="em2" id="p8"><a class="gg-link" href="#p8" onclick="return changeColor(this);"></a>六月乙卯，命北面都招討使、鎮國軍節度使楊師厚出屯邢、洺。丁巳，鎮、定鈔我湯陰，<span class="jiazhu">【案：原本作「蕩陰」，今從通鑑及歐陽史改正。(舊五代史考異)】</span>詔曰：「常山背義，易水效尤，誘其蕃戎，動我邊鄙，南侵相、魏，東出邢、洺。是用遣將徂征，為人除害。但初頒赦令，不欲食言，宥而伐之，諒非獲已。況聞謀始，不自帥臣，致此厲階，並由姦佞。密通人使，潛結沙陁，既懼罪誅，乃生離叛。今雖行討伐，已舉師徒，亦開詔諭之門，不阻歸降之路。矧又王鎔、處直未曾削爵除名，若翻然改圖，不遠而復，必仍舊貫，當保前功<span class="jiaozhusup">「前」原作「全」，據冊府卷二一五改。</span><span class="shadow dn jiaozhu" id="jiaozhu09" name="jiaozhu09">當保前功　「前」原作「全」，據冊府卷二一五改。</span>。如有率眾向明，拔州效順，亦行殊賞，冀狥來情，免令受獘於疲民，用示惟新於污俗。宜令行營都招討使及陳暉軍前，准此敕文，散加招諭，將安眾懼，特舉明恩。鎮州只罪李弘規一人，其餘一切不問。」<span class="jiazhu">【冊府元龜卷二百十五。】</span>詔修天宮佛寺。又，湖南奏：「潭州僧法思、桂州僧歸真並乞賜紫衣。」從之。<span class="jiazhu">【冊府元龜卷一百九十四。】</span></p>
<p class="em2" id="p9"><a class="gg-link" href="#p9" onclick="return changeColor(this);"></a>七月，帝不豫，稍厭秋暑。自辛丑幸會節坊張宗奭私第，宰臣視事於歸仁亭子，崇政使、內諸司及翰林院並止於河南令廨署，至甲辰，復歸大內。<span class="jiazhu">【冊府元龜卷二百五。】</span></p>
<p class="em2" id="p10"><a class="gg-link" href="#p10" onclick="return changeColor(this);"></a>八月庚申，幸保寧殿，閱天興控鶴兵事，軍使將校各有賜。<span class="jiazhu">【冊府元龜卷二百十四。】</span>癸亥，老人星見。<span class="jiazhu">【冊府元龜卷二百二。】</span>戊辰，幸故上陽宮，至於榆林觀稼。<span class="jiazhu">【冊府元龜卷二百五。】</span>丙子，閱四蕃將軍、屯衞兵士於天津橋，南至龍門廣化寺。<span class="jiazhu">【冊府元龜卷二百十四。】</span>戊寅，幸興安鞠場大教閱，帝自指麾，無不踴抃，坐作進退，聲振宮掖。右神武統軍丁審衢對御，<span class="jiazhu">【右神武統軍，原本「右」作「立」，今據通鑑改正。(影庫本粘籤)】</span>以紅帛囊劍擬乘輿物，帝曰：「宿將也。」恕之，以劉重霸代其任。<span class="jiazhu">【冊府元龜卷二百九。】</span></p>
<p class="em2" id="p11"><a class="gg-link" href="#p11" onclick="return changeColor(this);"></a>九月辛巳朔，帝御文明殿，羣臣入閣，刑法待制官各奏事。己丑，宴羣臣於興安殿。<span class="jiazhu">【冊府元龜卷一百九十七。】</span>庚子，親御六師，次於河陽。甲辰，至於衞州。乙巳，至於宜溝，幸民劉達墅。丙午，至相州，賞左親騎指揮使張仙、右雲騎指揮使宋鐸，嘗身先陷陣，各賜帛。<span class="jiazhu">【冊府元龜卷二百一十。】</span></p>
<p class="em2" id="p12"><a class="gg-link" href="#p12" onclick="return changeColor(this);"></a>十月辛亥朔，駐蹕於相州，<span class="jiazhu">【相州，原本作「湘州」，今據歐陽史改正。(影庫本粘籤)】</span>宰臣洎文武從官並詣行宮起居。戶部郎中孔昌序齎留都百官冬朔起居表至自西京，諸道節度使、刺史、諸藩府留後，各以冬朔起居表來上。制以郢王友珪充控鶴指揮使，諸軍都虞候閻寶為御營使。<span class="jiazhu">【冊府元龜卷二百五。】</span>有司以立冬太廟薦享上言，詔丞相杜曉赴西都攝祭行事。<span class="jiazhu">【冊府元龜卷一百八十九。】</span>癸丑，閱武於州闉之南樓。<span class="jiazhu">【冊府元龜卷二百十四。】</span>左龍驤都教練使鄧季筠、魏博馬軍都指揮使何令稠、右廂馬軍都指揮使陳令勳，以部下馬瘦，並腰斬於軍門。<span class="jiazhu">【通鑑注引薛史。】</span>甲寅，將以其夕幸魏縣，命閣門使李郁報宰臣，<span class="jiazhu">【案：原本李郁下衍「寶」，今據列傳刪正。(舊五代史考異)】</span>兼敕內外。是夜<span class="jiaozhusup">原作「丙寅夜」，冊府卷二０五同，據殿本改。按本卷上文十月辛亥朔，甲寅為初四日，丙寅為十六日，不應在乙卯初五日之前。上文云「甲寅，將以其夕幸魏縣」，則此當即是日之夜。</span><span class="shadow dn jiaozhu" id="jiaozhu10" name="jiaozhu10">是夜　原作「丙寅夜」，冊府卷二０五同，據殿本改。按本卷上文十月辛亥朔，甲寅為初四日，丙寅為十六日，不應在乙卯初五日之前。上文云「甲寅，將以其夕幸魏縣」，則此當即是日之夜。</span>，車駕發軔於都署。乙卯，次洹水。丙辰，至魏縣。<span class="jiazhu">【冊府元龜卷二百五。】</span>先鋒將黃文靖伏誅。<span class="jiazhu">【通鑑注引薛史。】</span>己未，帝御朝元門，以回鶻、吐蕃二大國首領入覲故也。<span class="jiazhu">【案：己未，歐陽史作乙未。(舊五代史考異)】</span>癸亥，令諸軍指揮使及四蕃將軍賜食於行宮之外廡。<span class="jiazhu">【冊府元龜卷一百九十七。】</span>戊辰，幸邑西之白龍潭以觀魚焉。既而漁人獲巨魚以獻，帝命放之中流，從臣以帝有仁惻之心，皆相顧欣然，是日名其潭曰萬歲潭。<span class="jiazhu">【永樂大典卷一千六百十二。】</span>丙子，帝御城東教場閱兵，諸軍都指揮、北面招討使、太尉楊師厚總領鐵馬步甲十萬，廣亘十數里陳焉。士卒之雄銳，部隊之嚴肅，旌旗之雜遝，戈甲之照耀，屹若山岳，勢動天地，帝甚悅焉。即命丞相洎文武從臣列侍賜食，逮晚方歸。<span class="jiazhu">【冊府元龜卷二百十四。】</span></p>
<p class="em2" id="p13"><a class="gg-link" href="#p13" onclick="return changeColor(this);"></a>十一月辛巳朔，上駐蹕魏縣，從官自丞相而下並詣行宮起居，留都文武百官及諸道節度使、防禦使、刺史、諸藩府留後，各奉表起居。壬午，帝以邊事稍息，宣命還京師。<span class="jiazhu">【案通鑑：帝以夾寨、柏鄉屢失利，故力疾北巡，思一雪其恥，意鬱鬱，多躁忿，功臣宿將往往以小過被誅，眾心益懼。既而晉、趙兵不出。十一月壬午，帝南還。(舊五代史考異)】</span>車駕發自行闕，夕次洹水縣。癸未，至內黃縣。甲申，至黎陽縣。乙酉，命從官丞相而下宴於行次。丁亥，次衞州。戊子晨，次新鄉，夕止獲嘉。己丑，次武陟。庚寅，次溫縣。<span class="jiazhu">【冊府元龜卷二百五。】</span>延州節度使高萬興奏，當軍都指揮使高萬金統領兵士，今月五日收鹽州，偽刺史高行存泥首來降。丞相及文武百官各上表稱賀。<span class="jiazhu">【冊府元龜卷四百三十五。】</span>辛卯，次孟州，命散騎常侍孫騭、右諫議大夫張衍、光祿卿李翼各齎香合<span class="jiaozhusup">「合」字原無，據冊府卷一九三補。</span><span class="shadow dn jiaozhu" id="jiaozhu11" name="jiaozhu11">各齎香合　「合」字原無，據冊府卷一九三補。</span>、祝版，告祭於孟津之望祠。<span class="jiazhu">【冊府元龜卷一百九十三。】</span>留都文武官左僕射楊涉洎孟州守李周彝等皆匍匐東郊迎拜，其文武官並令先還。壬辰，詰旦離孟州，晚至都。<span class="jiazhu">【冊府元龜卷二百五。】</span>宣宰臣各赴望祠禱雨。<span class="jiazhu">【望祠，原本作「望詞」，今據文改正。(影庫本粘籤)】</span>故事，皆以兩省無功職事為之，帝憂民重農，尤以足食足兵為念，爰自御極，每愆陽積陰，多命丞相躬其事。辛丑，大雨雪，宰臣及文武師長各奉表賀焉。</p>
<p class="em2" id="p14"><a class="gg-link" href="#p14" onclick="return changeColor(this);"></a>十二月，詔以時雪稍愆，命丞相及三省官各詣望祠祈禱。<span class="jiazhu">【永樂大典卷二千六百三十二。】</span>癸酉，臘假，詔諸王與河南尹、左右金吾、六統軍等較獵於近苑。<span class="jiazhu">【冊府元龜卷二百五。】</span>命大理卿王鄯使於安南，左散騎常侍吳藹使於朗州，皆以旌節官誥錫之也。又命將作少監姜宏道為朗州旌節官告使副<span class="jiaozhusup">「告」字原無，據冊府卷二一三補。</span><span class="shadow dn jiaozhu" id="jiaozhu12" name="jiaozhu12">旌節官告使副　「告」字原無，據冊府卷二一三補。</span>。<span class="jiazhu">【冊府元龜卷二百十三。　　案五代會要：舊制，巡撫、黜陟、冊命、弔贈、入蕃等使，選朝臣為之，其宣慰、加官、送旌節，即以中官為之，今以三品送旌節，新例也。(舊五代史考異)】</span>延州節度使高萬興奏<span class="jiaozhusup">「興」原作「行」，冊府卷四三五同，據殿本、劉本、本卷上文、本書卷一三二高萬興傳改。</span><span class="shadow dn jiaozhu" id="jiaozhu13" name="jiaozhu13">高萬興　「興」原作「行」，冊府卷四三五同，據殿本、劉本、本卷上文、本書卷一三二高萬興傳改。</span>，領軍於邠州界蒿子谷韋家寨，殺戮寧、慶兩州賊軍約二千餘人，並生擒都頭指揮使及奪馬器甲等事。其入奏軍將使宣召赴內殿賜對，以銀器綵物錫之，宰臣及文武官各奉表賀<span class="jiaozhusup">「奉」原作「奏」，據殿本、冊府卷四三五改。</span><span class="shadow dn jiaozhu" id="jiaozhu14" name="jiaozhu14">各奉表賀　「奉」原作「奏」，據殿本、冊府卷四三五改。</span>。是月，魏博節度上言，於涇縣北戮殺鎮州王鎔兵士七千餘人，奪馬二千餘匹，戈甲未知其數，并擒都將以下四十餘人。<span class="jiazhu">【冊府元龜卷四百三十五。】</span>兩浙進大方茶二萬斤，琢畫宮衣五百副。廣州貢犀象奇珍及金銀等，其估數千萬。安南兩使留後曲美，<span class="jiazhu">【案通鑑：十二月戊午，以靜海留後曲美為節度使<span class="jiaozhusup">「留後」二字原無，據通鑑卷二六八補。</span><span class="shadow dn jiaozhu" id="jiaozhu15" name="jiaozhu15">以靜海留後曲美為節度使　「留後」二字原無，據通鑑卷二六八補。</span>(舊五代史考異)】</span>進筒中蕉五百匹，龍腦、鬱金各五瓶，他海貨等有差。又進南蠻通好金器六物、銀器十二并乾陁綾花繓越𣭻等雜織奇巧者各三十件。福建進戶部所支榷課葛三萬五千匹。<span class="jiazhu">【冊府元龜卷一百九十七。】</span></p>
</div></body></html>