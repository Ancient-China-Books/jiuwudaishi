<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-孔葒谷校薛居正五代史跋</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>孔葒谷校薛居正五代史跋</h1><hr/></div>
<p class="zuozhe" id="p0"><a class="gg-link" href="#p0" onclick="return changeColor(this);"></a>章鈺</p>
<p class="em2" id="p1"><a class="gg-link" href="#p1" onclick="return changeColor(this);"></a>薛居正五代史從永樂大典輯出，經武英殿刊行時改動，已失邵二雲稿本面目，此熟在人口者也。壬子九月，羣碧樓收得邵氏本一帙，檢一百三十一卷、一百五十卷後，觀款知校勘出孔葒谷手。以官本對勘，知稿本、官本大別有三：</p>
<p class="em2" id="p2"><a class="gg-link" href="#p2" onclick="return changeColor(this);"></a>一、正文經官本改易也。如十卷「犬羊猾夏」改「邊裔狡逞」，九十五卷「腥羶」改「契丹」，九十八卷「虜母」改「國母」，一百七卷「契丹犯闕」改「去汴」，一百二十卷「東夷」改「高麗」，一百三十七卷「種落賤類」改「生長邊地」、「亂華」改「闢地」、「殺胡林」改「殺虎林」之類，不可枚舉。其尤關考證者，「黑水靺鞨」下原作「俗皆辮髮，性凶悍」改為「俗尚質僕，性猛悍」，此皆館臣避忌太過，奮筆妄改使然。</p>
<p class="em2" id="p3"><a class="gg-link" href="#p3" onclick="return changeColor(this);"></a>一、正文之互有出入也。稿本無而官本有者，如二十一卷賀德倫傳全缺，六十三卷缺贊，六十七卷趙鳳傳缺兩節，淳于晏傳全缺，七十三卷聶嶼傳缺一節，七十七卷卷尾缺七十七字，八十七卷晉宗室贇傳全缺，九十三卷尹玉羽傳缺兩節，九十六卷孔崇弼傳缺三節，九十八卷張礪傳缺三節並缺贊，一百二十八卷裴羽傳全缺，此必邵氏一人搜采未全，經館臣復檢大典補入。稿本有而官本無者，如九十二卷崔居儉傳、九十六卷鄭元素傳二篇，崔傳係歐陽公五代史記本文，邵氏誤收，官本刪去是也；鄭傳則係官本脫去，此為薛史全篇佚文，大典已燬，賴此而存，可謂至寶。至九十八卷張礪傳，稿本復據冊府元龜補八十二字，官本不取。邵氏於大典所缺薛史，均采元龜補入，例見第一卷梁太祖紀下。官本刊彼舍此，殊未畫一。又九十一卷安重威傳、九十二卷裴皥傳，稿本下半均同歐陽史，官本則否。此必邵氏一時有未照處，經館臣復檢大典改正也。</p>
<p class="em2" id="p4"><a class="gg-link" href="#p4" onclick="return changeColor(this);"></a>一、卷數、考證及所采各書經官本刪削也。以一百四十三卷注大典卷一萬七千五十二三頁至四頁諸條揣之，意邵氏初稿并記大典頁數，定本方刪頁數而存卷數，此數條係刪除之未盡者。官本則於卷數及冊府元龜卷數全行刊去。考證異同語，稿本隨文列入，官本既另編考證，僅收十之五六，其餘則出他手，非邵氏原文。邵氏略仿裴松之三國志例，收史部、說部至七八十種之多，附注文下，以備參考。官本或采或刪，不甚明其去取之故。楊凝式及馬希範兩注則刪去將萬字，若邵氏所采五代通錄、東都事略、文苑英華、古今事類、楊文公談苑、儒林公議、石林燕語、厚德錄、張方平集、花蕊宮詞則全行刪去，失邵氏本意。</p>
<p class="em2" id="p5"><a class="gg-link" href="#p5" onclick="return changeColor(this);"></a>彭文勤注歐陽五代史記，蒐采富有，為史注佳本，實邵氏之引其端也。惟孔戶部校此書時，尚非據邵二雲原稿，故第一卷校語云「按語有脫」，凡兩見；二十五卷注「案新考舊」四字，顯有脫誤，孔校亦未校補。邵位西批四庫目云：「廠肆見鈔本，有讀易樓印記。」是邵氏稿本此本外尚有傳鈔，恨未之見以資訂補也。竭兩月之力，對讀卒業，撮陳大概如此。孝先比將有遼海之游，瀕發又出宋本班、范書借江安傅沅叔、保山吳偶能與余分校，通懷樂善，視流通古書之約，抑又過之。附志於後，用銘嘉貺。是年臘八，長洲章鈺。</p>
<p class="shuming" id="p6"><a class="gg-link" href="#p6" onclick="return changeColor(this);"></a><span class="jiazhu">(錄自章鈺過錄孔校本舊五代史題記)</span></p>
</div></body></html>