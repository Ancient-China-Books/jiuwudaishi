<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷一百二十一·周書十二·后妃列傳第一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>后妃列傳第一</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>太祖聖穆皇后柴氏，邢州龍崗人，<span class="jiazhu">案：龍川別志作魏成安人。(舊五代史考異)</span>世家豪右。太祖微時，在洛陽聞后賢淑，遂聘之。<span class="jiazhu">案東都事略張永德傳云：周太祖柴后，本唐莊宗之嬪御也，莊宗沒，明宗遣歸其家，行至河上，父母迓之，會大風雨，止於逆旅數日。有一丈夫走過其門，衣弊不能自庇，后見之，驚曰：「此何人邪？」逆旅主人曰：「此馬步軍使郭雀兒者也。」后異其人，欲嫁之，請於父母。父母恚曰：「汝帝左右人，歸當嫁節度使，奈何欲嫁此人？」后曰：「此貴人也，不可失也。囊中裝分半與父母，我取其半。」父母知不可奪，遂成婚於逆旅中。所謂郭雀兒，即周太祖也。此事薛史不載，蓋當時為之諱言。</span>太祖壯年，喜飲博，好任俠，不拘細行，后規其太過，每有內助之力焉。世宗皇帝即后之姪也，幼而謹愿，后甚憐之，故太祖養之為己子。太祖嘗寢，后見五色小蛇入顴鼻間，心異之，知其必貴，敬奉愈厚。未及貴而厭代。太祖即位，乃下制曰：「義之深無先於作配，禮之重莫大於追崇。朕當宁載思，<span class="jiaozhusup">「思」原作「恩」，據殿本、劉本改。</span>撫存懷舊。河洲令德，猶傳荇菜之詩；媯汭大名，不及珩璜之貴。俾盛副筓之禮，以伸求劍之情。故夫人柴氏，代籍貽芳，湘靈集慶。體柔儀而陳闕翟，芬若椒蘭；持貞操以選中璫，譽光圖史。懿範尚留於閨閫，昌言有助於箴規。深唯望氣之艱，<span class="jiazhu">望氣，原本作「望器」，今詳其文義，當是用漢武帝望氣河間事，「器」字係傳寫之訛，今改正。(影庫本粘籤)</span>彌歎藏舟之速，將開寶祚，俄謝璧台。<span class="jiaozhusup">「璧」原作「壁」，據殿本、劉本改。</span>宜正號於軒宮，俾潛耀於坤象，可追命為皇后。仍令所司定諡，備禮冊命。」既而有司上諡曰聖穆。顯德初，太祖神主入廟，以后祔于其室。<span class="jiazhu">永樂大典卷八千九百八十九。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>淑妃楊氏，鎮州真定人。父弘裕，真定少尹。<span class="jiazhu">案東都事略楊廷璋傳云：父洪裕，少漁貂裘陂，有以二石鴈授之者，其翼一揜左，一揜右，曰：「吾北嶽使也。」言訖不知所之。是年生周室淑妃，明年生廷璋。</span>當河朔全盛之時，所屬封疆，制之於守帥，故韶顏美媛，皆被選於王宮。妃幼以良家子中選，事趙王王鎔。張文禮之亂，妃流離於外。唐明宗在藩，錄其遺逸。安重誨保庇妃家，致其仕進，父母即以妃嫁于鄉人石光輔，不數年嫠居。太祖佐漢之初，屬聖穆皇后棄世，聞妃之賢，遂以禮聘之。<span class="jiazhu">案宋史楊廷璋傳：有姊寡居京師，周祖微時欲聘之，姊不從。令媒氏傳言恐逼，姊以告廷璋。廷璋往見周祖，歸謂姊曰：「此人姿貌異常，不可拒。」姊乃從之。(舊五代史考異)</span>妃睦族撫孤，宜家內助，甚有力焉。晉天福末，卒於太原，因留葬於晉郊。廣順元年九月，追冊為淑妃。太祖凡一后三妃，及嵩陵就掩，皆議陪祔。時以妃喪在賊境，未及遷窆，<span class="jiaozhusup">「窆」原作「定」，據劉本改。</span>世宗乃詔有司於嵩陵之側，預營一冢以虛之，俟賊平即議襄事。顯德元年夏，世宗征河東，果成素志焉。</p>
<p class="em2" id="p2"><a class="gg-link" href="#p2" onclick="return changeColor(this);"></a>妃兄廷璋，<span class="jiazhu">案東都事略：廷璋係淑妃之弟。續通鑑長編亦云：廷璋有姊為周太祖妃。俱與薛史異。(舊五代史考異)</span>早事太祖，即位累歷內職，出為晉州節度使。皇朝撫運，移鎮邢州，又改鄜州，受代歸闕，卒於私第。<span class="jiazhu">永樂大典卷一千二百六十六。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>貴妃張氏，恆州真定人也。祖記，成德軍節度判官、檢校兵部尚書。父同芝，本州諮呈官、檢校工部尚書，事趙王王鎔，歷職中要。<span class="jiazhu">諮呈官及中要，皆不見職官志，疑當時藩鎮所私設之官也。今無可復考，謹附識于此。(影庫本粘籤)</span>天祐末，趙將張文禮殺王鎔，以鎮州歸梁，莊宗命將符存審討平之。時妃年尚幼，有幽州偏將武從諫者，駐旆於家，見妃韶令，乃為其子聘之。武氏家在太原。太祖從漢祖鎮并門，屬楊夫人以疾終，無何武氏子卒，太祖素聞妃之賢，遂納為繼室。太祖貴，累封至吳國夫人。漢隱帝末，蕭牆變起，屠害大臣，太祖在鄴都被讒，妃與諸皇屬同日遇害於東京舊第。太祖踐祚，追冊為貴妃，發哀，故世宗有起復之命。世宗嗣位，以太祖舊宅即妃遇禍之地，因施為僧院，以皇建為名焉。<span class="jiazhu">永樂大典卷八千九百八十九。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>德妃董氏，常山靈壽人也。祖文廣，唐深州錄事參軍。父光嗣，趙州昭慶尉。妃孩提穎悟，始能言聽，按絲管而能辨其聲。年七歲，遇鎮州之亂，親黨羇離，與妃相失。潞州牙將得之，匿于褚中。其妻以息女不育，得妃憐之，過于所生，姆教師箴，功容克備。妃家悲念，其兄瑀諸處求訪，垂六七年，後潞將入官于朝，妃之鄉親頗有知者，瑀見潞將，欣歸之，時年十三。妃歸踰年，嫁為里人劉進超之妻，進超為內職，及契丹破晉之歲，陷蕃歿焉。妃嫠居洛陽。太祖楊淑妃與妃鄉親，平居恆言妃賢德。太祖從漢祖幸洛，因憶淑妃之言，尋以禮納之。鼎命初建，張貴妃遇禍，中宮虛位，乃冊為德妃。太祖自聖穆皇后早世以來，屢失邦媛，中幃內助，唯妃存焉，加以結珮脫簪，率由令範。</p>
<p class="em2" id="p5"><a class="gg-link" href="#p5" onclick="return changeColor(this);"></a>廣順三年夏，遇疾，醫藥之際，屬太祖兗海之征，<span class="jiazhu">兗海，原本作「衮海」，今據歐陽史改正。(影庫本粘籤)</span>車駕將行，妃奏曰：「正當暑毒，勞陛下省巡，明發宵征，須人供侍，司簿已下典事者，各已處分從行。」太祖曰：「妃疾未平，數令診視，此行在近，無煩內人。」及太祖駐蹕魯中，妃志欲令內人進侍，發中使往來言之。太祖手勅鄭仁誨曰：「切慮德妃以朕至兗州行營，津置內人承侍。緣諸軍在野，不可自安，令鄭仁誨專心體候。如德妃津置內人東來，便須上聞約住，或取索鞍馬，不得供應；如意堅確，即以手勅示之。」既而平定兗州，車駕還京，妃疾無減，俄卒於大內，時年三十九。輟朝三日。</p>
<p class="em2" id="p6"><a class="gg-link" href="#p6" onclick="return changeColor(this);"></a>妃長兄瑀，以左贊善大夫致仕，仲兄玄之，季兄自明，皆累歷郡守。<span class="jiazhu">永樂大典卷八千九百八十九。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>世宗貞惠皇后劉氏，將家女也，幼歸於世宗。漢乾祐中，世宗在西班，后始封彭城縣君。世宗隨太祖在鄴，后留居邸第。漢末李業等作亂，后與貴妃張氏及諸皇族同日遇禍。國初，追封彭城郡夫人。顯德四年夏四月，追冊為皇后，諡曰貞惠，陵曰惠陵。<span class="jiazhu">永樂大典卷八千九百八十九。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>宣懿皇后符氏，祖存審，事後唐武皇、莊宗，位極將相，追封秦王。父彥卿，天雄軍節度使，封魏王。后初適李守貞之子崇訓。<span class="jiazhu">崇訓，原本作「崇酬」，今從通鑑改正。(影庫本粘籤)</span>漢乾祐中，守貞叛於河中，太祖以兵攻之，及城陷，崇訓自刃其弟妹，次將及后，后時匿於屏處，以帷箔自蔽，崇訓倉黃求后不及，遂自刎，后因獲免。太祖入河中，令人訪而得之，即遣女使送于其父，自是后常感太祖大惠，拜太祖為養父。世宗鎮澶淵日，太祖為世宗聘之。后性和惠，善候世宗之旨，世宗或暴怒於下，后必從容救解，世宗甚重之，及即位，冊為皇后。世宗將南征，后常諫止之，言甚切直，世宗亦為之動容。洎車駕駐於淮甸，久冒炎暑，后因憂恚成疾。顯德二年七月二十一日，崩於滋德殿，時年二十有六。世宗甚悼之。既而有司上諡曰宣懿，葬于新鄭，陵曰懿陵。<span class="jiazhu">永樂大典卷八千九百八十九。　　案：世宗後符后，即宣懿之女弟也，薛史不為立傳，未免闕略。　　五代史補：世宗皇后符氏，即魏王彥卿之女。時有相工視之大驚，密告魏王曰：「此女貴不可言。」李守貞素有異志，因與子崇訓娶之，禮畢，守貞甚有喜色。其後據河中叛，高祖為樞密使，受命出征。后知高祖與其父有舊，城破之際，據堂門而坐，叱諸軍曰：「我符魏王女也，魏王與樞密太尉，兄弟之不若，汝等慎勿無禮。」於是諸軍聳然引退。頃之，高祖至，喜曰：「此女於白刃紛拏之際保全，可謂非常人也。」乃歸之魏王。至世宗即位，納為皇后。既免河中之難，其母欲使出家，資其福壽，后不悅曰：「死生有命，誰能髡首跣足以求苟活也！」母度不可逼，遂止。世宗素以后賢，又聞命不以出家為念，愈賢之，所以為天下母也。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>史臣曰：周室后妃凡六人，而追冊者四，故中闈內則，罕得而聞，唯董妃、符后之懿範，亦無愧於彤管矣。<span class="jiazhu">永樂大典卷八千九百八十九。　　又案：薛史無外戚傳，考五代會要云：周太祖第三女樂安公主，為漢室所害，廣順元年二月追封，至顯德四年四月，又追封莒國長公主。第四女壽安公主，降張永德，廣順元年四月封，至顯德元年，封晉國長公主。第五女永寧公主，廣順元年九月追封，至顯德四年四月，又追封梁國長公主。(舊五代史考異)</span></p>
</div></body></html>