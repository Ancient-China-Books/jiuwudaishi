<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷六十·唐書三十六·列傳第十二</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第十二</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>李襲吉，<span class="jiazhu">案；北夢瑣言作李習吉。</span>自言左相林甫之後，父圖，為洛陽令，因家焉。襲吉，乾符末，應進士舉，<span class="jiazhu">案：唐新纂作應廣文舉，不第。(舊五代史考異)</span>遇亂，避地河中，依節度使李都，擢為鹽鐵判官。<span class="jiaozhusup">「擢為」原作「為擢」，據殿本、劉本改。</span>及王重榮代，不喜文士。時喪亂之後，衣冠多逃難汾、晉間，襲吉訪舊至太原，武皇署為府掾，出宰榆社。<span class="jiazhu">案；北夢瑣言作攝榆次令。</span>光啟初，武皇遇難上源，記室歿焉，既歸鎮，辟掌奏者，多不如指。或有薦襲吉能文，召試稱指，即署為掌書記。襲吉博學多通，尤諳悉國朝近事，為文精意練實，<span class="jiaozhusup">「精」原作「積」，據殿本、劉本改。影庫本批校云：「『積』當作『精』。」</span>動據典故，無所放縱，羽檄軍書，辭理宏健。自武皇上源之難，與梁祖不協。乾寧末，劉仁恭負恩，其間論列是非，交相聘答者數百篇，警策之句，播在人口，文士稱之。</p>
<p class="em2" id="p1"><a class="gg-link" href="#p1" onclick="return changeColor(this);"></a>三年，遷節度副使，從討王行瑜，拜右諫議大夫。及師還渭北，武皇不獲入覲，為武皇作違離表，中有警句云：「穴禽有翼，<span class="jiaozhusup">「翼」原作「異」，據彭校改。</span>聽舜樂以猶來；<span class="jiazhu">猶來，原本作「獨來」，今從文昌雜錄改正。(影庫本粘籤)</span>天路無梯，望堯雲而不到。」昭宗覽之嘉歎。洎襲吉入奏，面詔諭之，優賜特異。<span class="jiazhu">案北夢瑣言云：習吉從李克用至渭南，令其入奏，帝重其文章，授諫議大夫，使上事北省以榮之。據薛史，則襲吉先授諫議，非至入奏時始授也，當由先經奏授，至入奏時復于本省上事耳。北夢瑣言多傳聞之辭，故有互異。</span>其年十二月，師還太原，王珂為浮梁於夏陽渡，襲吉從軍。時笮斷航破，武皇僅免，襲吉墜河，得大冰承足，沿流七八里，還岸而止，救之獲免。</p>
<p class="em2" id="p2"><a class="gg-link" href="#p2" onclick="return changeColor(this);"></a>天復中，武皇議欲脩好於梁，命襲吉為書以貽梁祖，書曰：</p>
<p class="yinyong" id="p3"><a class="gg-link" href="#p3" onclick="return changeColor(this);"></a>一別清德，十五餘年，失意杯盤，爭鋒劍戟。山高水闊，難追二國之歡；鴈逝魚沉，久絕八行之賜。</p>
<p class="yinyong" id="p4"><a class="gg-link" href="#p4" onclick="return changeColor(this);"></a>比者，僕與公實聯宗姓，原忝恩知，投分深情，將期棲托，論交馬上，薦美朝端，傾嚮仁賢，未省疏闕。豈謂運由奇特，謗起奸邪。毒手尊拳，交相於暮夜；<span class="jiazhu">交相，原本作「相交」，歐陽史作「交相」。據集韻云「相，持也」。當以歐陽史為是，今改正。(影庫本粘籤)</span>金戈鐵馬，蹂踐於明時。狂藥致其失歡，陳事止於堪笑。今則皆登貴位，盡及中年，<span class="jiaozhusup">「及」原作「反」，據殿本、劉本改。影庫本批校云：「『反』字應是『及』字之訛。」</span>蘧公亦要知非，君子何勞用壯。今公貴先列辟，名過古人。合縱連衡，本務家邦之計；拓地守境，要存子孫之基。文王貴奔走之交，仲尼譚損益之友，僕顧慚虛薄，舊忝眷私，一言許心，萬死不悔，壯懷忠力，猶勝他人，盟於三光，願赴湯火。公又何必終年立敵，懇意相窺，徇一時之襟靈，取四郊之倦弊，<span class="jiaozhusup">「四郊」原作「西郊」，據殿本、劉本改。</span>今日得其小眾，明日下其危牆，弊師無遺鏃之憂，鄰壤抱剝牀之痛。又慮悠悠之黨，妄凟聽聞，見僕韜勇枕威，戢兵守境，不量本末，誤致窺覦。</p>
<p class="yinyong" id="p5"><a class="gg-link" href="#p5" onclick="return changeColor(this);"></a>且僕自壯歲已前，業經陷敵，以殺戮為東作，號兼并為永謀。及其首陟師壇，躬被公袞，天子命我為羣后，明公許我以下交，所以斂迹愛人，蓄兵務德，收燕薊則還其故將，入蒲坂而不負前言。況五載休兵，三邊校士，鐵騎犀甲，雲屯谷量。馬邑兒童，皆為銳將；鷲峯宮闕，咸作京坻。問年猶少於仁明，語地幸依於險阻，有何覘覩，便誤英聰。</p>
<p class="yinyong" id="p6"><a class="gg-link" href="#p6" onclick="return changeColor(this);"></a>況僕臨戎握兵，粗有操斷，屈伸進退，久貯心期。勝則撫三晉之民，敗則徵五部之眾，長驅席卷，反首提戈。但慮隳突中原，為公後患，四海羣謗，盡歸仁明，終不能見僕一夫，得僕一馬。銳師儻失，則難整齊，請防後艱，願存前好。矧復陰山部落，是僕懿親；迴紇師徒，累從外舍。文靖求始畢之眾，元海徵五部之師，寬言虛詞，猶或得志。今僕散積財而募勇輩，輦寶貨以誘義戎，徵其密親，啗以美利，控弦跨馬，寧有數乎。但緣荷位天朝，惻心疲瘵，峨峨亭障，未忍起戎。亦望公深識鄙懷，迵迴英鑒，論交釋憾，慮禍革心，不聽浮譚，以傷霸業。夫易惟忌滿，道貴持盈，儻恃勇以喪師，如擎盤而失水，為蛇刻鶴，幸賜徊翔。</p>
<p class="yinyong" id="p7"><a class="gg-link" href="#p7" onclick="return changeColor(this);"></a>僕少負褊心，天與直氣，間謀詭論，誓不為之。唯將藥石之譚，願托金蘭之分。儻愚衷未豁，彼抱猶迷，假令罄三朝之威，窮九流之辯，遣迴肝膈，如俟河清。今者執簡吐誠，願垂保鑒。</p>
<p class="yinyong" id="p8"><a class="gg-link" href="#p8" onclick="return changeColor(this);"></a>僕自眷私睽阻，翰墨往來，或有鄙詞，稍侵英聽，<span class="jiaozhusup">「英聽」原作「英德」，據殿本改。</span>亦承嘉論，每賜罵言。敍歡既罷於尋戈，<span class="jiazhu">尋戈，原本作「尋伐」，今據冊府元龜改正。(影庫本粘籤)</span>焚謗幸蠲其載筆，窮因尚口，樂貴和心，願祛沉閼之嫌，以復塤篪之好。今者卜於曩分，不欲因人，專遣使乎，直詣鈴閤。古者兵交兩地，使在其間，致命受辭，幸存前志。昔賢貴於投分，義士難於屈讎，若非仰戀恩私，安可輕露肝膈。悽悽丹愫，<span class="jiaozhusup">「愫」原作「慊」，據殿本改。</span>炳炳血情，臨紙嚮風，千萬難述。</p>
<p class="" id="p9"><a class="gg-link" href="#p9" onclick="return changeColor(this);"></a>梁祖覽之，至「毒手尊拳」之句，怡然謂敬翔曰：「李公斗絕一隅，安得此文士，如吾之智算，得襲吉之筆才，虎傅翼矣。」又讀至「馬邑兒童」、「陰山部落」之句，梁祖怒謂敬翔曰：「李太原喘喘餘息，猶氣吞宇宙，可詬罵之。」及翔為報書，詞理非勝，由是襲吉之名愈重。<span class="jiazhu">案通鑑考異引唐末見聞錄載全忠回書云：前年洹水，曾獲賢郎；去歲青山，<span class="jiaozhusup">「歲」原作「年」，據通鑑卷二六二考異改。</span>又擒列將。蓋梁之書檄，皆此類也。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>自廣明大亂之後，諸侯割據方面，競延名士，以掌書檄。是時梁有敬翔，燕有馬郁，華州有李巨川，荊南有鄭準，<span class="jiazhu">案唐新纂云：鄭準，士族，未第時，佐荊門上谷蓮幕。飛書走檄，不讓古人，秉直去邪，無慚往哲。考準為成汭書記，汭封上谷郡王。</span>鳳翔有王超，<span class="jiazhu">案北夢瑣言云：唐末，鳳翔判官王超，推奉李茂貞，挾曹、馬之勢，牋奏文檄，恣意翱翔。後為興元留後，遇害，有鳳鳴集三十卷行於世。</span>錢塘有羅隱，魏博有李山甫，皆有文稱，與襲吉齊名於時。</p>
<p class="em2" id="p11"><a class="gg-link" href="#p11" onclick="return changeColor(this);"></a>襲吉在武皇幕府垂十五年，視事之暇，唯讀書業文，手不釋卷。性恬於榮利，奬誘後進，不以己能格物。參決府事，務在公平，不交賂遺，綽綽有士大夫之風概焉。天祐三年六月，以風病卒於太原。同光二年，追贈禮部尚書。<span class="jiazhu">永樂大典卷一萬三百八十。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>王緘，幽州劉仁恭故吏也。少以刀筆直記室，仁恭假以幕職，令使鳳翔。還經太原，屬仁恭阻命，武皇留之。緘堅辭復命，書詞稍抗，武皇怒，下獄詰之，謝罪聽命，乃署為推官，歷掌書記。<span class="jiazhu">案契丹國志韓延徽傳：延徽自契丹奔晉，晉王欲置之幕府掌書記，王緘嫉之。延徽不自安，求東歸省母，遂復入契丹，寓書于晉王，敍所以北去之意。且曰：「非不戀英主，非不思故鄉，所以不留，正懼王緘之讒耳。」(舊五代史考異)</span>從莊宗經略山東，承制授檢校司空、魏博節度副使。緘博學善屬文，燕薊多文士，緘後生，未知名。及在太原，名位驟達。燕人馬郁，有盛名於鄉里，而緘素以吏職事郁。及郁在太原，謂緘曰：「公在此作文士，所謂避風之鳥，<span class="jiazhu">避風，原本作「避鳳」，今據莊子改正。(影庫本粘籤)</span>受賜於魯人也。」每於公宴，但呼王緘而已。十年，從征幽州，既獲仁恭父子，莊宗命緘為露布，觀其旨趣。緘起草無所辭避，義士以此少之。胡柳之役，緘隨輜重前行，歿於亂兵。際晚，盧質還營，莊宗問副使所在，曰：「某醉不之知也。」既而緘凶問至，莊宗流涕久之，得其喪，歸葬太原。<span class="jiazhu">永樂大典卷六千八百五十。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>李敬義，本名延古，太尉衞公德裕之孫。初隨父煒貶連州，遇赦得還。嘗從事浙東，自言遇涿道士，謂之曰：「子方厄運，不宜仕進。」敬義悚然對曰：「吾終老賤哉？」涿曰：「自此四十三年，必遇聖王大任，子其志之。」敬義以為然，乃無心仕宦，退歸洛南平泉舊業。為河南尹張全義所知，歲時給遺特厚，出入其門，欲署幕職，堅辭不就。</p>
<p class="em2" id="p14"><a class="gg-link" href="#p14" onclick="return changeColor(this);"></a>初，德裕之為將相也，大有勳於王室，出藩入輔，綿歷累朝。及留守洛陽，有終焉之志，於平泉置別墅，採天下奇花異竹、珍木怪石，為園池之玩。自為家戒序錄，志其草木之得處，刊於石，云：「移吾片石，<span class="jiazhu">案：原本脫「移」字，今據冊府元龜增入。(舊五代史考異)</span>折樹一枝，非子孫也。」洎巢、蔡之亂，洛都灰燼，全義披榛而創都邑，李氏花木，多為都下移掘，樵人鬻賣，園亭掃地矣。有醒酒石，德裕醉即踞之，最保惜者。光化初，中使有監全義軍得此石，置於家園，敬義知之，泣謂全義曰：「平泉別業，吾祖戒約甚嚴，子孫不肖，動違先旨。」因托全義請石於監軍。他日宴會，全義謂監軍曰：「李員外泣告，言內侍得衞公醒酒石，其祖戒堪哀，內侍能迴遺否？」監軍忿然厲聲曰：「黃巢敗後，誰家園池完復，豈獨平泉有石哉！」全義始受黃巢偽命，以為詬己，大怒曰：「吾令為唐臣，非巢賊也。」即署奏笞斃之。</p>
<p class="em2" id="p15"><a class="gg-link" href="#p15" onclick="return changeColor(this);"></a>昭宗遷都洛陽，以敬義為司勳員外郎。柳璨之陷裴、趙諸族，希梁祖旨奏云：「近年浮薄相扇，趨競成風，乃有臥邀軒冕，視王爵如土梗者。司空圖、李敬義三度除官，養望不至，咸宜屏黜，以勸事君者。」翌日，詔曰：「司勳員外郎李延古，世荷國恩，兩葉相位，幸從筮仕，累忝寵榮，多歷歲時，不趨班列。而自遷都卜洛，紀律載張，去明庭而非遙，處別墅而無懼，罔思報效，姑務便安，為臣之節如斯，貽厥之謀何在！須加懲責，以肅朝倫，九寺勾稽，尚謂寬典，可責授衞尉寺主簿。」司空圖亦追停前詔，任從閑適。圖，唐史有傳。<span class="jiazhu">案舊唐書哀帝紀：六月戊申，勅前司勳員外郎、賜緋魚袋李延古責授衞尉寺主簿。八月壬寅，<span class="jiaozhusup">「八月」原作「九月」，據舊唐書卷二０哀帝紀改。</span>勅前大中大夫、尚書兵部侍郎、賜紫金魚袋司空圖放還中條山。蓋延古與司空圖同時被劾，其降勅則有先後也。</span>時全義既不能庇護，乃密託楊師厚，令敬義潛往依之，因契族客居衞州者累年，師厚給遺周厚。</p>
<p class="em2" id="p16"><a class="gg-link" href="#p16" onclick="return changeColor(this);"></a>十二年，莊宗定河朔，史建瑭收新鄉，敬義謁見。是歲，上遣使迎至魏州，署北京留守判官，承制拜工部尚書，奉使王鎔。敬義以遠祖趙郡，見鎔展維桑之敬，鎔遣判官李翥送贊皇集三卷，令謁前代碑壠，使還，歸職太原。監軍張承業尤不悅本朝宰輔子孫，待敬義甚薄，或面折於公宴，或指言德裕過惡，敬義不得志，鬱憤而卒。同光二年，贈右僕射。<span class="jiazhu">永樂大典卷一萬三百八十九。　　五代史闕文：司空圖，字表聖，自言泗州人。少有俊才，咸通中，一舉登進士第。雅好為文，躁於進取，頗自矜伐，端士鄙之。初，從事使府，及登朝，驟歷清要。巢賊之亂，車駕播遷，圖有先人舊業在中條山，極林泉之美，圖自禮部員外郎，因避地焉，日以詩酒自娛。屬天下板蕩，士多往依之，互相推奬，由是聲名藉甚。昭宗反正，以戶部侍郎徵至京師。圖既負才慢世，謂己當為宰輔，時要惡之，稍抑其銳，圖憤憤謝病，復歸中條。與人書疏，不名官位，但稱知非子，又稱耐辱居士。其所居曰禎貽谿，谿上結茅屋，命曰休休亭，常自為記云。<span class="jiaozhusup">殿本、劉本同。五代史闕文此句下有注云：「已上梁史舊文。」</span>臣謹按：圖，河中虞鄉人，少有文彩，未為鄉里所稱。會王凝自尚書郎出為絳州刺史，圖以文謁之，大為凝所賞歎，由是知名。未幾，凝入知制誥，遷中書舍人、知貢舉，擢圖上第。頃之，凝出為宣州觀察使，辟圖為從事。既渡江，御史府奏圖監察，下詔追之。圖感知己之恩，不忍輕離幕府，滿百日不赴闕，為臺司所劾，遂以本官分司。久之，徵拜禮部員外郎，俄知制誥，故集中有文曰「戀恩稽命，點繫洛師，于今十年，方忝綸閣」，此豈躁於進取者耶！舊史不詳，一至于此。圖見唐政多僻，中官用事，知天下必亂，即棄官歸中條山。尋以中書舍人徵，又拜禮部、戶部侍郎，<span class="jiaozhusup">原作「又徵拜戶部侍郎」，據五代史闕文改。殿本作「又拜禮、戶部侍郎」。</span>皆不起。及昭宗播遷華下，圖以密邇乘輿，即時奔問，復辭還山，故詩曰「多病形容五十三，誰憐借笏趂朝參」，此豈有意於相位耶！河中節度使王重榮請圖撰碑，得絹數千匹，圖致於虞鄉市心，恣鄉人所取，一日而盡。是時盜賊充斥，獨不入王官谷，河中士人依圖避難，全者甚眾。昭宗東遷，又以兵部侍郎召至洛下，為柳璨所阻，一謝而退。梁祖受禪，以禮部尚書徵，辭以老疾，卒時年八十餘。臣又按：梁室大臣，如敬翔<span class="jiaozhusup">原作「恭翔」，五代史闕文同，該書「恭」字下原注云：「本字犯廟諱。」影庫本粘籤云：「五代史闕文避宋諱稱敬翔為『恭翔』，今姑存其舊。」今據殿本、劉本改。</span>、李振、杜曉、楊涉等，皆唐朝舊族，本當忠義立身，重侯累將，三百餘年，一旦委質朱梁，其甚者贊成弒逆。惟圖以清直避世，終身不事梁祖，故梁史揭圖小瑕以泯大節者，良有以也。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>盧汝弼，<span class="jiazhu">案通鑑：汝弼，范陽人。　　案宣和書譜云：弼字子諧，祖綸，唐貞元年有詩名。父簡求，為河東節度使。汝弼少力學，不喜為世冑，篤志科舉，登進士第，文彩秀麗，一時士大夫稱之。(舊五代史考異)</span>唐昭宗景福中，擢進士第，歷臺省。昭宗自秦遷洛，時為祠部郎中、知制誥。時梁祖凌弱唐室，殄滅衣冠，懼禍渡河，由上黨歸於晉陽。<span class="jiazhu">永樂大典卷一萬六千四百九十五。　　盧汝弼傳，永樂大典闕全篇，今據散見諸韻者尚得三條，今考其前後敍次成篇，以存梗概。(影庫本粘籤)</span>初，武皇平王行瑜，天子許承制授將吏官秩。是時藩侯倔強者，多偽行墨制，武皇恥而不行，長吏皆表授。及莊宗嗣晉王位，承制置吏。又得汝弼，有若符契，由是除補之命，皆出汝弼之手。既而畿內官吏，考課議擬，奔走盈門，頗以賄賂聞，士論少之。<span class="jiazhu">永樂大典卷二千五百三十二。</span>洎帝平定趙、魏，汝弼每請謁迎勞，必陳說天命，顒俟中興，帝亦以宰輔期之。建國前，卒於晉。<span class="jiaozhusup">殿本、劉本、冊府卷八九五同。彭校作「卒于晉陽」。</span><span class="jiazhu">冊府元龜卷八百九十五。　　案宣和書譜：贈兵部尚書。(舊五代史考異)</span></p>
<p class="em2" id="p18"><a class="gg-link" href="#p18" onclick="return changeColor(this);"></a>李德休，字表逸，<span class="jiazhu">案：原本作「德林」，今考其字表逸，「林」字蓋「休」字之訛，今改正(舊五代史考異)</span>趙郡贊皇人也。祖絳，山南西道節度使，唐史有傳。父璋，宣州觀察使。德休登進士第，歷鹽鐵官、渭南尉、右補闕、侍御史。天祐初，兩京喪亂，乃寓跡河朔，定州節度使王處直辟為從事。莊宗即位於魏州，徵為御史中丞，轉兵部、吏部侍郎，權知左丞，以禮部尚書致仕。卒時年七十四。贈太子少保。<span class="jiazhu">永樂大典卷一萬三百八十九。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>蘇循，父特，陳州刺史。循，咸通中登進士第，累歷臺閣，昭宗朝，再至禮部尚書。循性阿諛，善承順苟容，以希進取。昭宗自遷洛之後，梁祖凶勢日滋，唐室舊臣，陰懷主辱之憤，名族之冑，往往有違禍不仕者，唯循希旨附會。及梁祖失律於淮南，西屯於壽春，要少帝欲授九錫。朝臣或議是非，循揚言云：「梁王功業顯大，歷數有歸，朝廷速宜揖讓。」當時朝士畏梁祖如虎，罔敢違其言者。明年，梁祖逼禪，循為冊禮副使。梁祖既受命，宴於玄德殿，舉酒曰：「朕夾輔日淺，代德未隆，置朕及此者，羣公推崇之意也。」楊涉、張文蔚慚懼失對，致謝而已。循與張禕、<span class="jiazhu">張禕，原本作「張偉」，今據通鑑改正。(影庫本粘籤)</span>薛貽矩因盛陳梁祖之德業，應天順人之美。循自以奉冊之勞，旦夕望居宰輔，而敬翔惡其為人，謂梁祖曰：「聖祚維新，宜選端士，以鎮風俗。如循等輩，俱無士行，實唐家之鴟梟，當今之狐魅，彼專賣國以取利，不可立維新之朝。」</p>
<p class="em2" id="p20"><a class="gg-link" href="#p20" onclick="return changeColor(this);"></a>初，循子楷，乾寧二年登進士第，中使有奏御者云：「今年進士二十餘人，僥倖者半，物論以為不可。」昭宗命學士陸扆、馮渥重試於雲韶殿，及格者一十四人。詔云：「蘇楷、盧賡等四人，詩句最卑，蕪累頗甚，曾無學業，敢竊科名，浼我至公，難從濫進，宜付所司落下，不得再赴舉場。」楷以此慚恨，常幸國家之災。<span class="jiaozhusup">「常」原作「長」，據彭校改。</span>昭宗遇弒，輝王嗣位，國命出於朱氏，楷始得為起居郎。</p>
<p class="em2" id="p21"><a class="gg-link" href="#p21" onclick="return changeColor(this);"></a>柳璨陷害朝臣，衣冠惕息，無敢言者。初，梁祖欲以張廷範為太常卿，裴樞以為不可。<span class="jiazhu">裴樞，原本作「裴驅」，今據唐書改正。(影庫本粘籤)</span>柳璨懼梁祖之毒，乃歸過於樞，故裴、趙罹白馬之禍。楷因附璨，復依廷範。時有司初定昭宗諡號，楷謂廷範曰：「諡者所以表行實，前有司之諡先帝為昭宗，所謂名實不副。司空為樂卿，余忝史職，典章有失，安得不言。」乃上疏曰：「帝王御宇，察理亂以審汚隆；祀享配天，資諡號以定升降。故臣下君上，皆不得而私也。先帝睿哲居尊，恭儉垂化，其於善美，孰敢蔽虧。然而否運莫興，至理猶鬱，遂致四方多事，萬乘播遷。始則宦豎凶狂，受幽辱於東內；終則嬪嬙悖亂，罹夭閼於中闈。其於易名，宜循考行。有司先定尊諡曰聖穆景文孝皇帝，廟號昭宗，敢言溢美，似異直書。今郊禋有日，祫祭惟時，將期允愜列聖之心，更在詳議新廟之稱，庶使叶先朝罪己之德，表聖上無私之明。」<span class="jiazhu">案舊唐書云：蘇楷目不知書，僅能執筆，其文羅袞作也。</span>太常卿張廷範奏議曰：「昭宗初實彰於聖德，後漸減於休明，致季述幽辱於前，茂貞劫幸於後，雖數拘厄運，亦道失始終。違陵寢於西京，徙兆民於東洛，軔輦輅未踰於寒暑，行大事俄起於宮闈。謹聞執事堅固之謂恭，亂而不損之謂靈，武而不遂之謂莊，在國逢難之謂閔，因事有功之謂襄。今請改諡曰恭靈莊閔皇帝，廟號襄宗。」輝王答詔曰：「勉依所奏，哀咽良深。」楷附會幸災也如是。</p>
<p class="em2" id="p22"><a class="gg-link" href="#p22" onclick="return changeColor(this);"></a>及梁祖即位於汴，楷自以遭遇千載一時，敬翔深鄙其行。尋有詔云：「蘇楷、高貽休、蕭聞禮等，人才寢陋，不可塵穢班行，並勒歸田里。」循、楷既失所望，懼以前過獲罪，乃退歸河中依朱友謙。莊宗將即位於魏州，時百家多缺，乃求訪本朝衣冠，友謙令赴行臺。時張承業未欲莊宗即尊位，諸將賓僚無敢贊成者。及循至，入衙城見府廨即拜，謂之拜殿。時將吏未行蹈舞禮，及循朝謁，即呼萬歲舞抃，泣而稱臣，莊宗大悅。翌日，又獻大筆三十管，曰「畫日筆」，莊宗益喜。承業聞之怒，會盧汝弼卒，即令循守本官，代為副使。明年春，循因食蜜雪，傷寒而卒。同光二年，贈左僕射，以楷為員外郎。天成中，累歷使幕，會執政欲糾其駁諡之罪，竟以憂慚而卒。<span class="jiazhu">永樂大典卷二千三百九十。</span></p>
<p class="em2" id="p23"><a class="gg-link" href="#p23" onclick="return changeColor(this);"></a>史臣曰：昔武皇之樹霸基，莊宗之開帝業，皆旁求多士，用佐丕圖。故數君子者，或以書檄敏才，或以縉紳舊族，咸登貴仕，諒亦宜哉！唯蘇循贊梁祖之強禪，蘇楷駁昭宗之舊諡，士風臣節，豈若是乎！斯蓋文苑之豺狼，儒林之荊棘也。<span class="jiazhu">永樂大典卷二千三百九十。</span></p>
</div></body></html>