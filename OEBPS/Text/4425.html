<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷五十四·唐書三十·列傳第六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第六</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>王鎔，其先迴鶻部人也。遠祖沒諾干，唐至德中，事鎮州節度使王武俊為騎將。武俊嘉其勇幹，畜為假子，號王五哥，其後子孫以王為氏。四代祖廷湊，事鎮帥王承宗為牙將。長慶初，承宗卒，穆宗命田弘正為成德軍節度使。既而鎮人殺弘正，推廷湊為留後，朝廷不能制，因以旄鉞授之。廷湊卒，子元逵尚文宗女壽安公主。元逵卒，子紹鼎立。紹鼎卒，子景崇立。<span class="jiazhu">案新唐書藩鎮傳：紹鼎卒，子幼，未能事，以元逵次子紹懿為留後。紹懿卒，乃復授紹鼎子景崇。與薛史異。</span>皆世襲鎮州節度使，並前史有傳。景崇位至太尉、中書令，封常山王，中和二年卒。</p>
<p class="em2" id="p1"><a class="gg-link" href="#p1" onclick="return changeColor(this);"></a>鎔即景崇之子也，年十歲，三軍推襲父位。大順中，武皇將李存孝既平邢、洺，因獻謀於武皇，欲兼并鎮、定，乃連年出師以擾鎮之屬邑。鎔苦之，遣使求救於幽州。<span class="jiazhu">案舊唐書云：時天子蒙塵，九州鼎沸，河東節度使李克用虎視山東，方謀吞據。鎔以重賂結納，請以修和好。晉軍討孟方立于邢州，鎔常奉以芻糧。及方立平，晉將李存孝侵鎔于南部，鎔求援于幽州。(舊五代史考異)</span>自是燕帥李匡威頻歲出軍，以為鎔援。<span class="jiazhu">案太平廣記引劉氏耳目記：趙王鎔方在幼沖，而燕軍寇北鄙，王選將拒之。有勇士陳力、劉幹，投刺軍門，願以五百人嘗寇。翼日，力卒于鋒刃之下，幹唱凱而還。據薛史，鎔方以燕帥為援，未嘗與燕軍戰，疑耳目記傳聞之誤。(舊五代史考異)　　案太平廣記引耳目記云：趙王鎔方在幼沖，而燕軍寇北鄙，王方選將拒之。有勇士陳立、劉幹投刺于軍門，願以五百人嘗寇，必面縛戎首，王壯而許之。翌日，二夫率師而出，夜襲燕壘，大振捷音，燕人駭而奔退。立卒于鋒刃之下，幹即凱唱而還。王悅，賜上廐馬數匹，金帛稱是。俄為閹人所譖曰：「此皆陳立之功，非幹之功。」王母何夫人聞之曰：「不必身死為君，未若全身為國。」即賜錦衣銀帶，加錢二十萬，擢為中堅尉。考王鎔初襲位，未嘗與燕軍戰，疑耳目記係傳聞之誤。(孔本)</span>時匡威兵勢方盛，以鎔沖弱，將有窺圖之志。</p>
<p class="em2" id="p2"><a class="gg-link" href="#p2" onclick="return changeColor(this);"></a>景福二年春，匡威帥精騎數萬，再來赴援，會匡威弟匡儔奪據兄位<span class="jiaozhusup">原作「彥儔」，據殿本、劉本、舊唐書卷一八０、新唐書卷二一二李全忠傳改。</span><span class="shadow dn jiaozhu" id="jiaozhu00" name="jiaozhu00">匡儔　原作「彥儔」，據殿本、劉本、舊唐書卷一八０、新唐書卷二一二李全忠傳改。</span>，匡威退無歸路，鎔乃延入府第，館於寶壽佛寺。<span class="jiazhu">案：歐陽史作館于梅子園。(舊五代史考異)</span>鎔以匡威因己而失國，又感其援助之力，事之如父。五月，鎔謁匡威於其館，匡威陰遣部下伏甲劫鎔，抱持之。鎔曰：「公戒部人勿造次。吾國為晉人所侵，垂將覆滅，賴公濟援之力，幸而獲存。今日之事，本所甘心。」即並轡歸府舍，鎔軍拒之，竟殺匡威。鎔本疏瘦，時年始十七，當與匡威並轡之時，電雨驟作，屋瓦皆飛。有一人於缺垣中望見鎔，鎔就之，遽挾於馬上，肩之而去。翌日，鎔但覺項痛頭偏，蓋因為有力者所挾，不勝其苦故也。既而訪之，則曰墨君和，<span class="jiazhu">墨君和，原本作「君私」。考通鑑及北夢瑣言諸書俱作君和，今改正。(影庫本粘籤)</span>乃鼓刀之士也，遂厚賞之。<span class="jiazhu">案太平廣記引劉氏耳目記云：真定墨君和，幼名三旺。眉目稜岸，肌膚若鐵，年十五六，趙王鎔初即位，曾見之，悅而問曰：「此中何得崑崙兒也？」問其姓，與形質相應，即呼為墨崑崙，因以皂衣賜之。是時，常山縣邑屢為并州中軍所侵掠，趙之將卒疲于戰敵，告急于燕王，李匡威率師五萬來救之。并人攻陷數城，燕王聞之，躬領五萬騎徑與晉師戰于元氏，晉師敗績。趙王感燕王之德，椎牛灑酒，大犒于稾城，輦金二十萬以謝之。燕王歸國，比及境上，為其弟匡儔所拒，趙人以其有德于我，遂營東圃以居之。燕王自以失國，又見趙王之幼，乃圖之，遂伏甲俟趙王，旦至，即使擒之。趙王請曰：「某承先代基構，主此山河，每被鄰寇侵漁，困于守備，賴大王武略，累挫戎鋒，獲保宗祧，實資恩力。顧惟幼懦，夙有卑誠，望不匆匆，可伸交讓。願與大王同歸衙署，即軍府必不拒違。」燕王以為然，遂與趙王並轡而進。俄有大風并黑雲起于城上，大雨雷電，至東角門內，有勇夫袒臂旁來，拳毆燕之介士，即挾負趙王踰垣而走，遂得歸公府。問其姓名，君和恐其難記，但言曰：「硯中之物。」王心志之。左右軍士既見主免難，遂逐燕王。燕王退走于東圃，趙人圍而殺之<span class="jiaozhusup">三百二十五字原無，據殿本、劉本、太平廣記卷一九二補。</span><span class="shadow dn jiaozhu" id="jiaozhu01" name="jiaozhu01">是時……趙人圍而殺之　三百二十五字原無，據殿本、劉本、太平廣記卷一九二補。</span>。趙王既免燕王之難，召墨生以千金賞之，兼賜上第一區，良田萬畝，仍恕其十死<span class="jiaozhusup">「十」原作「一」，據殿本、劉本、太平廣記卷一九二改。</span><span class="shadow dn jiaozhu" id="jiaozhu02" name="jiaozhu02">恕其十死　「十」原作「一」，據殿本、劉本、太平廣記卷一九二改。</span>，奏授光祿大夫。(舊五代史考異)</span></p>
<p class="em2" id="p3"><a class="gg-link" href="#p3" onclick="return changeColor(this);"></a>鎔既失燕軍之援，會武皇出師以逼真定，鎔遣使謝罪，出絹二十萬匹，及具牛酒犒軍，自是與鎔修好如初。洎梁祖兼有山東，虎視天下，鎔卑辭厚禮，以通和好。<span class="jiazhu">案新唐書：羅紹威諷鎔絕太原，共尊全忠，鎔依違，全忠不悅。(舊五代史考異)</span>光化三年秋，梁祖將吞河朔，乃親征鎮、定，縱其軍燔鎮之關城。鎔謂賓佐曰：「事急矣，謀其所向。」判官周式者，<span class="jiazhu">周式，原本作「周成」，今據新唐書改正。(影庫本粘籤)</span>有口辯，出見梁祖。<span class="jiazhu">案新唐書：李嗣昭攻洺州，全忠自將擊走之，得鎔與嗣昭書，全忠怒，引軍攻鎔。周式請見全忠，全忠即出書示式曰：「嗣昭在者，宜速遣。」式曰：「王公所與和者，息人鋒鏑間耳，况繼奉天子詔和解，能無一番紙墜北路乎<span class="jiaozhusup">「無」字原無，據新唐書卷二一一王鎔傳補。</span><span class="shadow dn jiaozhu" id="jiaozhu03" name="jiaozhu03">能無一番紙墜北路乎　「無」字原無，據新唐書卷二一一王鎔傳補。</span>？太原與趙本無恩，嗣昭庸肯入耶！」(舊五代史考異)</span>梁祖盛怒，逆謂式曰：「王令公朋附并汾，違盟爽信，敝賦業已及此，期於無捨！」式曰：「公為唐室之桓、文，當以禮義而成霸業，反欲窮兵黷武，天下其謂公何！」梁祖喜，引式袂而慰之曰：「前言戲之耳。」即送牛酒貨幣以犒軍。式請鎔子昭祚<span class="jiazhu">昭祚，原本作「昭胙」，今據五代會要改正。(影庫本粘籤)</span>及大將梁公儒、李弘規子各一人往質於汴。梁祖以女妻昭祚。及梁祖稱帝，鎔不得已行其正朔。</p>
<p class="em2" id="p4"><a class="gg-link" href="#p4" onclick="return changeColor(this);"></a>其後梁祖常慮河朔悠久難制，會羅紹威卒，因欲除移鎮、定。先遣親軍三千，分據鎔深、冀二郡，以鎮守為名。又遣大將王景仁、李思安率師七萬，營於柏鄉。鎔遣使告急莊宗，莊宗命周德威率兵應之，鎔復奉唐朝正朔，稱天祐七年。及破梁軍於高邑，我軍大振，自是遣大將王德明率三十七都從莊宗征伐，收燕降魏，皆預其功，然鎔未嘗親軍遠出。八年七月，鎔至承天軍，與莊宗合宴同盟，奉觴獻壽，以申感概。莊宗以鎔父友，曲加敬異，為之聲歌，鎔亦報之，謂莊宗為四十六舅。中飲，莊宗抽佩刀斷衿為盟，許女妻鎔子昭誨，因茲堅附於莊宗矣。</p>
<p class="em2" id="p5"><a class="gg-link" href="#p5" onclick="return changeColor(this);"></a>鎔自幼聰悟，然仁而不武，征伐出於下，特以作藩數世，專制四州，高屏塵務，不親軍政，多以閹人秉權，出納決斷，悉聽所為。皆雕靡第舍，崇飾園池，植奇花異木，遞相誇尚。人士皆褒衣博帶，高車大蓋，以事嬉遊，藩府之中，當時為盛。<span class="jiazhu">案新唐書云：鎔母何，有婦德，訓鎔嚴，至母亡，鎔始黷貨財。此事薛史不載。</span>鎔宴安既久，惑於左道，專求長生之要，常聚緇黃，合鍊仙丹，或講說佛經，親受符籙<span class="jiaozhusup">「受」作「授」，「籙」原作「錄」，據殿本、通鑑卷二七一改。下文「鎔方焚香受籙」句「受」字同。</span><span class="shadow dn jiaozhu" id="jiaozhu04" name="jiaozhu04">親受符籙　「受」作「授」，「籙」原作「錄」，據殿本、通鑑卷二七一改。下文「鎔方焚香受籙」句「受」字同。</span>。西山多佛寺，又有王母觀，鎔增置館宇，雕飾土木。道士王若訥者，誘鎔登山臨水，訪求仙迹，每一出，數月方歸，百姓勞弊。王母觀石路既峻，不通輿馬，每登行，命僕妾數十人維錦繡牽持而上。有閹人石希蒙者，姦寵用事，為鎔所嬖，恒與之臥起。</p>
<p class="em2" id="p6"><a class="gg-link" href="#p6" onclick="return changeColor(this);"></a>天祐八年冬十二月，鎔自西山迴，宿於鶻營莊，<span class="jiazhu">鶻營莊，原本作「體榮莊」，今從通鑑改正。(影庫本粘籤)</span>將歸府第，希蒙勸之佗所。宦者李弘規謂鎔曰：「方今晉王親當矢石，櫛沐風雨，王殫供軍之租賦，為不急之遊盤，世道未夷，人心多梗，久虛府第，遠出遊從，如樂禍之徒，翻然起變，拒門不納，則王欲何歸！」鎔懼，促歸。希蒙譖弘規專作威福，多蓄猜防，鎔由是復無歸志。弘規聞之怒，使親事偏將蘇漢衡率兵擐甲遽至鎔前，抽戈露刃謂鎔曰：「軍人在外已久，願從王歸。」弘規進曰：「石希蒙說王遊從，勞弊士庶，又結構陰邪，將為大逆。臣已偵視情狀不虛，請王殺之，以除禍本。」鎔不聽。弘規因命軍士聚譟，斬希蒙首抵於前。鎔大恐，遂歸。是日，令其子昭祚與張文禮以兵圍李弘規及行軍司馬李藹宅，並族誅之，詿誤者凡數十家。又殺蘇漢衡，收部下偏將下獄，窮其反狀，親軍皆恐，復不時給賜，眾益懼。文禮因其反側，密諭之曰：「王此夕將坑爾曹，宜自圖之。」眾皆掩泣相謂曰：「王待我如是，我等焉能効忠？」是夜，親事軍十餘人，自子城西門踰垣而入，鎔方焚香受籙，軍士二人突入，斷其首，袖之而出，遂焚其府第，煙燄亙天，兵士大亂。鎔姬妾數百，皆赴水投火而死。軍校有張友順者，<span class="jiazhu">張友順，原本作「文順」，今從通鑑改正。(影庫本粘籤)</span>率軍人至張文禮之第，請為留後，遂盡殺王氏之族。鎔於昭宗朝賜號敦睦保定久大功臣，位至成德軍節度使、守太師、中書令、趙王，梁祖加尚書令。初，鎔之遇害，不獲其屍，及莊宗攻下鎮州，鎔之舊人於所焚府第灰間方得鎔之殘骸。莊宗命幕客致祭，葬於王氏故塋。</p>
<p class="em2" id="p7"><a class="gg-link" href="#p7" onclick="return changeColor(this);"></a>鎔長子昭祚，亂之翌日，張文禮索之，斬於軍門。</p>
<p class="em2" id="p8"><a class="gg-link" href="#p8" onclick="return changeColor(this);"></a>次子昭誨，當鎔被禍之夕，昭誨為軍人攜出府第，置之地穴十餘日，乃髠其髮，被以僧衣。屬湖南綱官李震南還，軍士以昭誨託於震，震置之茶褚中。既至湖湘，乃令依南嶽寺僧習業，歲給其費。昭誨年長思歸，震即齎送而還。時鎔故將符習為汴州節度使，會昭誨來投，即表其事曰：「故趙王王鎔小男昭誨，年十餘歲遇禍，為人所匿免，今尚為僧，名崇隱，謹令赴闕。」明宗賜衣一襲，令脫僧服。頃之，昭誨稱前成德軍中軍使、檢校太傅，詣中書陳狀，特授朝議大夫、檢校考功郎中、司農少卿，賜金紫。符習因以女妻之。其後，累歷少列，周顯德中，遷少府監。<span class="jiazhu">永樂大典卷一萬八千一百二十八。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>王處直。<span class="jiazhu">案：薛史王處直傳，永樂大典止存王都廢立之事，而處直事闕佚。今考舊唐書列傳云：處直，字允明，處存母弟也。初為定州後院軍都知兵馬使，汴人入寇，處直拒戰<span class="jiaozhusup">原作「處存」，據舊唐書卷一八二王處存傳改。</span><span class="shadow dn jiaozhu" id="jiaozhu05" name="jiaozhu05">處直　原作「處存」，據舊唐書卷一八二王處存傳改。</span>，不利而退，三軍大譟，推處直為帥，乃權知留後事。汴將張存敬攻城，梯衝雲合，處直登城呼曰：「敝邑於朝廷未嘗不忠，於藩隣未嘗失禮，不虞君之涉吾地，何也？」朱溫使人報之曰：「何以附太原而弱隣道？」處直報曰：「吾兄與太原同時立勳王室，地又親隣，修好往來，常道也。請從此改圖。」溫許之，仍歸罪於孔目吏梁問，出絹十萬匹，牛酒以犒汴軍，存敬修盟而退，溫因表授旄鉞、檢校左僕射。天祐元年，加太保，封太原王，後仕偽梁，授北平王、檢校太尉，不數歲復歸於莊宗。後十餘年，為其子都廢歸私第，尋卒，年六十一。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>王都<span class="jiaozhusup">「王」字原無，據殿本補。</span><span class="shadow dn jiaozhu" id="jiaozhu06" name="jiaozhu06">王都　「王」字原無，據殿本補。</span>，本姓劉，小字雲郎，中山陘邑人也<span class="jiaozhusup">原作「徑邑」，據殿本、劉本、通鑑卷二七一改。</span><span class="shadow dn jiaozhu" id="jiaozhu07" name="jiaozhu07">陘邑　原作「徑邑」，據殿本、劉本、通鑑卷二七一改。</span>。初，有妖人李應之得於村落間，<span class="jiazhu">李應之，原本作「鷹之」，今從通鑑改正。(影庫本粘籤)</span>養為己子。及處直有疾，應之以左道醫之，不久病間，處直神之，待為羽人。始假幕職，出入無間，漸署為行軍司馬，軍府之事，咸取決焉。處直時未有子，應之以都遺於處直曰：「此子生而有異。」因是都得為處直之子。其後應之閱白丁於管內，別置新軍，起第於博陵坊，面開一門，動皆鬼道。處直信重日隆，將校相慮，變在朝夕，欲先事為難。會燕師假道，伏甲於外城，以備不虞，昧旦入郭，諸校因引軍以圍其第，應之死於亂兵，咸云不見其屍，眾不解甲。乃逼牙帳請殺都，處直堅靳之，久乃得免。翌日賞勞，籍其兵於臥內，自隊長已上記於別簿，漸以佗事孥戮，迨二十年，別簿之記，略無孑遺。都既成長，總其兵柄，姦詐巧佞，生而知之。處直愛養，漸有付託之意，時處直諸子尚幼，乃以都為節度副大使。</p>
<p class="em2" id="p11"><a class="gg-link" href="#p11" onclick="return changeColor(this);"></a>王郁者，亦處直之孽子也。<span class="jiazhu">案：以下有闕文。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>天祐十八年十二月<span class="jiaozhusup">原作「天祐十三年」，據殿本、永樂大典(膠卷)卷六八五０改。</span><span class="shadow dn jiaozhu" id="jiaozhu08" name="jiaozhu08">天祐十八年十二月　原作「天祐十三年」，據殿本、永樂大典(膠卷)卷六八五０改。</span>，莊宗親征鎮州，敗契丹於沙河。明年正月，乘勝追敵，過定州，都馬前奉迎，莊宗幸其府第曲宴<span class="jiaozhusup">原作「曲晏」，據殿本、劉本改。影庫本批校云：「曲晏之『晏』應作『宴』。」下文「留宴旬日」句中「宴」字同。</span><span class="shadow dn jiaozhu" id="jiaozhu09" name="jiaozhu09">曲宴　原作「曲晏」，據殿本、劉本改。影庫本批校云：「曲晏之『晏』應作『宴』。」下文「留宴旬日」句中「宴」字同。</span>。都有愛女，十餘歲，莊宗與之論婚，許為皇子繼岌妻之，自是恩寵特異，奏請無不從。同光三年，莊宗幸鄴都，都來朝覲，留宴旬日，錫賚鉅萬，遷太尉、侍中。時周玄豹見之曰：「形若鯉魚，難免刀机<span class="jiaozhusup">「机」原作「機」，殿本、劉本作「匕」，明本冊府卷八六０作「几」，殘宋本冊府作「杋」，據孔本改。</span><span class="shadow dn jiaozhu" id="jiaozhu10" name="jiaozhu10">難免刀机　「机」原作「機」，殿本、劉本作「匕」，明本冊府卷八六０作「几」，殘宋本冊府作「杋」，據孔本改。</span>。」及明宗嗣位，加中書令，然以其奪據父位，深心惡之。</p>
<p class="em2" id="p13"><a class="gg-link" href="#p13" onclick="return changeColor(this);"></a>初，同光中，祁、易二州刺史，都奏部下將校為之，不進戶口，租賦自贍本軍，天成初仍舊。既而安重誨用事，稍以朝政釐之。時契丹犯塞，諸軍多屯幽、易間，大將往來，都陰為之備，屢廢迎送，漸成猜間。和召訓為都籌畫曰：<span class="jiazhu">案：宋史趙上交傳作和少微。(舊五代史考異)</span>「主上新有四海，其勢易離，可圖自安之計。」會朱守殷據汴州反，鎮州節度使王建立與安重誨不協，心懷怨嫉。都陰知之，乃遣人說建立謀叛，建立偽許之，密以狀聞。都又與青、徐、岐、潞、梓五帥蠟書以離間之。<span class="jiazhu">案：通鑑作青、徐、潞、益、梓五帥。胡三省注云：是時，青帥霍彥威，徐帥房知溫，潞帥毛璋，益帥孟知祥，梓帥董璋。薛史有岐帥而無益帥，與通鑑異。歐陽史從薛史。(舊五代史考異)</span>三年四月，制削都在身官爵，遣宋州節度使王晏球率師討之<span class="jiaozhusup">「率」字原無，據殿本、劉本補。</span><span class="shadow dn jiaozhu" id="jiaozhu11" name="jiaozhu11">王晏球率師討之　「率」字原無，據殿本、劉本補。</span>。都急與王郁謀，引契丹為援。洎王師攻城，契丹將禿餒率騎萬人來援，都與契丹合兵大戰於嘉山，為王師所敗，唯禿餒以二千騎奔入定州。都仗之守城，呼為餒王<span class="jiaozhusup">「餒」字原無，據永樂大典(膠卷)卷六八五０補。殿本、劉本作「呼為諾王」。影庫本批校云：「呼為納王，脫『納』字。」按：輯錄舊五代史時，據遼史索倫國語解改禿餒為塔納，故此云「呼為納王」；殿本改禿餒為托諾，劉本改為伊托諾，故作「呼為諾王」。</span><span class="shadow dn jiaozhu" id="jiaozhu12" name="jiaozhu12">呼為餒王　「餒」字原無，據永樂大典(膠卷)卷六八五０補。殿本、劉本作「呼為諾王」。影庫本批校云：「呼為納王，脫『納』字。」按：輯錄舊五代史時，據遼史索倫國語解改禿餒為塔納，故此云「呼為納王」；殿本改禿餒為托諾，劉本改為伊托諾，故作「呼為諾王」。</span>，屈身瀝懇，冀其盡力，孤壘周年，亦甚有備。諸校或思歸嚮，以其訪察嚴密，殺人相繼，人無宿謀，故數構不就。</p>
<p class="em2" id="p14"><a class="gg-link" href="#p14" onclick="return changeColor(this);"></a>都好聚圖書，自常山始破，梁國初平，令人廣將金帛收巿，以得為務，不責貴賤，書至三萬卷，名畫樂器各數百，皆四方之精妙者，萃於其府。四年三月，晏球拔定州，時都校馬讓能降於曲陽門，都巷戰而敗，奔馬歸於府第，縱火焚之，府庫妻孥，一夕俱燼，唯擒禿餒并其男四人、弟一人獻於行在。</p>
<p class="em2" id="p15"><a class="gg-link" href="#p15" onclick="return changeColor(this);"></a>李繼陶者，<span class="jiazhu">繼陶，原本作「繼陳」，今從北夢瑣言改正。(影庫本粘籤)</span>莊宗初略地河朔，俘而得之，收養於宮中，故名曰得得。天成初，安重誨知其本末，付段佪養之為兒，佪知其不稱，許其就便。王都素蓄異志，潛取以歸，呼為莊宗太子。及都叛，遂僭其服裝，時俾乘墉，欲惑軍士，人咸知其偽，競詬辱之。城陷，晏球獲之，拘送於闕下，行至邢州，遣使戮焉。<span class="jiazhu">永樂大典卷六千八百五十。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>史臣曰：王鎔據鎮、冀以稱王，治將數世；處直分易、定以為帥，亦既重侯。一則惑佞臣而覆其宗，一則嬖孽子而失其國，其故何哉？蓋富貴斯久，仁義不修，目眩於妖妍，耳惑於絲竹，故不能防姦於未兆，察禍於未萌，相繼敗亡，又誰咎也。<span class="jiazhu">永樂大典卷六千八百五十。</span></p>
</div></body></html>