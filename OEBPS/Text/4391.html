<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷二十·梁書二十·列傳第十</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第十</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>謝瞳，字子明，福州人，唐咸通末舉進士，因留長安，三歲不中第。廣明初，黃巢陷長安，遂投跡於太祖，洎居門下，未嘗一日不在左右。及太祖據同州，遂署右職。其年秋，太祖與河中交戰，再不利，連上章請兵於巢，偽右軍都尉孟楷抑而不進。瞳揣太祖有擇福意，<span class="jiazhu">擇福，原本作「澤輻」，今據文改正。(影庫本粘籤)</span>乃進說曰：「黃家以數十萬之師，值唐朝久安，人不習戰，因利乘便，遂下兩京。然始竊偽號，任用已失其所。今將軍勇冠三軍，力戰于外，而孟楷專務壅蔽，奏章不達，下為庸才所制，無獨斷之明，破亡之兆必矣。況土德未厭，外兵四集，漕運波注，日以收復為名，惟將軍察之。」太祖曰：「我意素决，爾又如是，復何疑哉！」翌日遂定策，戮偽監軍使，<span class="jiazhu">偽監軍使，夏文莊集作魏監軍使。考黃巢偽號為齊，不當為魏。蓋因「偽」字聲轉而訛，今仍從原文。(影庫本粘籤)</span>悉眾歸順於河中。王重榮表瞳為檢校屯田員外郎，賜緋，令奉表于蜀。唐僖宗大悅，召入顧問，錫賚甚厚，以功授朝散大夫、太子率更令，賜紫，為陵州刺史。治郡一歲，改檢校右散騎常侍、通州刺史。<span class="jiaozhusup">「州」字原無。按舊唐書卷三九地理志，通州屬山南西道，天寶元年改為通川郡，乾元元年復為通州。新唐書卷四０地理志：「通州，通川郡。」據補「州」字。</span>在任四考，頗有政績。秋罷，詣蜀行在，太祖遣人迎之。龍紀二年，至東京，勞徠彌厚，賜第墅各一區，錢千緡，表為亳州團練使兼太清宮副使，加檢校工部尚書。是年冬，太祖征淮南，過郡，因求侍府幕，表為宣義軍節度副使，充兩使留後。瞳在滑十三年，部內增戶約五萬，益兵數千人，累遷至大中大夫、檢校右僕射，卒于滑。開平初，追贈司徒。<span class="jiazhu">永樂大典卷一萬八千一百二十八。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>司馬鄴，<span class="jiazhu">案：通鑑考異引實錄作司馬酆，通鑑從薛史。(舊五代史考異)</span>字表仁，其先河內溫人也。祖德璋，仕唐為杞王傅。父諲，左武衞大將軍。鄴資蔭出身，頗知書，累官至大列。唐天復初，韓建用為同州節度留後。<span class="jiazhu">案：韓建傳作判官司馬鄴。</span>昭宗之幸鳳翔也，太祖引兵入關，前鋒至左馮翊，鄴持印鑰迎謁道左。太祖以兵圍華州，命入城招諭韓建，建果出降。及大軍在岐下，遣奏事於昭宗，再入復出。又使于金州，說其帥馮行襲，俾堅攀附。後歷宣武、天平等軍從事。開平元年，拜右武衞上將軍。三年，使于兩浙。時淮路不通，乘馹者迂迴萬里，陸行則出荊、襄、潭、桂入嶺，自番禺泛海至閩中，達于杭、越。復命則備舟楫，出東海，至於登、萊。而揚州諸步多賊船，<span class="jiazhu">案：原本作「諸走」，考容齋隨筆云：步者，水旁之名。今改正。(舊五代史考異)</span>過者不敢循岸，必高帆遠引海中，謂之「入陽」，以故多損敗。鄴在海逾年，漂至躭羅國，一行俱溺。後詔贈司徒。<span class="jiazhu">永樂大典卷一萬八千一百二十八。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>劉捍，開封人。父行仙，宣武軍大將。<span class="jiaozhusup">殿本同。劉本、彭本作「大將軍」。</span>捍少為牙職，太祖初鎮夷門，以捍聰敏，擢副典客。唐中和四年夏，太祖以朱珍為淄州刺史，令收兵於淄、青間，命捍監其兵，路逢大敵，皆破之。入博昌，獲精兵三萬以歸。四月，合大軍敗蔡賊秦宗賢數萬眾於汴西。文德元年十一月，蔡將申叢折宗權足，納款於太祖，使捍奏其事，加兼御史大夫。光化三年六月，太祖北伐鎮、定，至常山，而王鎔危懾，送款於太祖，命捍入壁門傳諭。時兩軍未整，守門者戈戟千匝，捍馳騎而入，竟達其命。又移師以攻中山，至懷德驛，大破定人五萬眾，王處直乞降，捍復單馬入州，安撫而迴。<span class="jiazhu">案：梁祖下鎮、定，服中山，舊唐書作光化三年九月，新唐書作十月，薛史又總繫于六月以後。據通鑑自六月舉兵，至九月始定中山也。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>太祖迎昭宗於岐下，以捍為親軍指揮。天復三年正旦，宋文通令客將郭啟奇使於太祖，命捍復命。昭宗聞其至，即召見，詢東兵之事，仍以錦服、銀鞍勒馬賜之。翌日，授光祿大夫、檢校司空、登州刺史。昭宗還京，改常州刺史，賜號迎鑾毅勇功臣。四月，太祖伐王師範於青州，改左右長直都指揮使。天祐三年正月，授宋州刺史。四月，加檢校司徒。</p>
<p class="em2" id="p4"><a class="gg-link" href="#p4" onclick="return changeColor(this);"></a>太祖受禪，授左龍虎統軍兼元從親軍馬步都虞候。及上黨纏兵，太祖親往巡撫，以捍為御營使。大軍次昂車，<span class="jiazhu">昂車，原本作「昂申」，考通鑑注云：昂車，懷州地名。今改正。(影庫本粘籤)</span>斥候來告蕃戎逼澤州，命捍以兵千人赴之，并軍遂遁，車駕還京，授捍侍衞親軍都指揮使。晉人侵晉州，從幸陝迴，加檢校太保。及從駕幸河中，詔追王重師赴行在，以捍為雍州節度觀察留後。纔踰月，劉知俊據同州反，潛使人以厚利啗捍將校，遂為部下所執，送於知俊。知俊縶捍歸於鳳翔，為李茂貞所害。開平四年，贈太傅。末帝即位，又贈太尉。</p>
<p class="em2" id="p5"><a class="gg-link" href="#p5" onclick="return changeColor(this);"></a>捍便習賓贊，善於將迎，自司賓局及征討四出，必預其間，雖無决戰爭鋒之績，而承命奔走，敷揚命令，勤幹涖職，以至崇顯焉。<span class="jiazhu">永樂大典卷九千九十八。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>王敬蕘，潁州汝陰人。世為郡武吏。唐乾符初，敬蕘為本州都知兵馬使。中和初，寇難益熾，郡守庸怯，不能自固，敬蕘遂代之監郡，俄真拜刺史，加檢校右散騎常侍。時州境荒饉，大寇繼至，黃巢數十萬眾寨于州南，敬蕘極力抗禦，逾旬而退。俄又宗權之眾，凌暴益甚，合圍攻壁，皆力屈而去。蔡賊復遣將刁君務以萬眾來逼，敬蕘列陣當之，身先馳突，殺敵甚多，由是竟全郡壘，遠近歸附。</p>
<p class="em2" id="p7"><a class="gg-link" href="#p7" onclick="return changeColor(this);"></a>及淮人不恭，太祖屢以軍南渡，路由州境，敬蕘悉心供億，太祖甚嘉之。乾寧二年，署為沿淮上下都指揮使。四年冬，龐師古敗于清口，敗軍逃歸者甚眾，路出于潁。時雨雪連旬，軍士凍餒，敬蕘自淮燎薪，相屬於道，郡中設糜糗餅餌以待之，全活者甚眾，由是表知武寧軍節度、徐宿觀察留後。數月，真拜武寧軍節度使。<span class="jiazhu">案：文苑英華載授敬蕘武寧軍節度制有云：襲淮流之積寇，挺潛山之雄姿，勇實兼人，智能周物。蓋因清口之役而加秩也。</span>天復二年，入為右龍武統軍。天祐三年，轉左衞上將軍。開平元年八月，以疾致仕，尋卒於其第。</p>
<p class="em2" id="p8"><a class="gg-link" href="#p8" onclick="return changeColor(this);"></a>敬蕘魁傑沈勇，多力善戰，所用槍矢，皆以純鐵鍛就，槍重三十餘斤，摧鋒突陣，率以此勝。雖非太祖舊臣，而遠輸懇款，保境合兵，以輔興王之運，有足稱者。<span class="jiazhu">永樂大典卷一萬八千一百二十六。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>高劭，字子將，淮南節度使駢之從子也。父泰，黔中觀察使。唐僖宗避敵在蜀，駢鎮淮南為都統，兼諸道鹽鐵使，兵賦在己，朝廷優假之，以故劭幸而早官，年十四遙領華州刺史。光啟中，以駢命遏晉公王鐸于鄭。<span class="jiaozhusup">殿本同。劉本、彭本「遏」作「謁」。</span>俄而州陷於蔡，劭為賊所得，使人守之，戒四門曰：「無出高大夫。」劭伺守者稍惰，<span class="jiazhu">稍惰，原本作「稍隋」，今據文改正。(影庫本粘籤)</span>佯為乞食者，過危垣，取殍者衣，坌身易服，得佗兒抱之行，出東郊門。人以為丐者，不之止。及稍遠，棄所抱兒，疾趨至中牟，遂達于汴。太祖以客禮遇之，尋表為亳州團練副使，知州事。又數年，辟為宣武軍節度判官，在幕下頗以氣直自許。後監鄭州事，復權知徐州留後。唐昭宗之鳳翔，太祖迎奉未出，劭有疑謀，遂令赴華州，詣丞相府以議其事，行至高陵，為盜所害。<span class="jiazhu">永樂大典卷五千五百三十八。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>馬嗣勳，濠州鍾離縣人。世為軍吏。嗣勳有口辯，習武藝，初為州客將。唐景福元年三月，太祖以壽州刺史江儒反下蔡鎮使，李立率兵攻濠梁，刺史張遂俾嗣勳持州印籍戶口以歸於太祖。乾寧二年三月，楊行密復攻濠州，張遂遣嗣勳求援于太祖。俄而郡陷，<span class="jiazhu">案九國志李簡傳：乾寧二年，從攻濠州，濠水深闊，簡手搴重甲，口銜大刀，先渡踰壘，破其關鍵，擒刺史張遂以獻。新唐書楊行密傳與九國志略同，惟「遂」字新唐書作「璲」。</span>嗣勳無所歸，即署為元從押牙、副典客，頗稱任使。</p>
<p class="em2" id="p11"><a class="gg-link" href="#p11" onclick="return changeColor(this);"></a>光化元年三月，太祖令往光州說刺史劉存背淮賊以向國，<span class="jiazhu">案新唐書本紀：乾寧三年，楊行密陷光州，劉存死之。九國志柴再用傳：乾寧中，從朱延壽平劉存于弋陽，授知光州軍事。梁兵寇光州，再用擊走之，以功遷光州刺史。與薛史異。又，九國志：吳有兩劉存，其一即光州刺史，其一陳州人，後為馬殷所害。</span>又從李彥威復黃州及武昌縣，獲刺史瞿章。<span class="jiazhu">案新唐書本紀：乾寧四年五月壬午，朱全忠陷黃州，刺史瞿章死之。九國志馬珣傳：三年，梁將朱友恭圍瞿章于黃州，命珣率兵援之，黃州陷，戰不利而退。薛史作光化元年，與諸書互異。　　瞿章，原本作「翟章」，今從新唐書、九國志改正。(影庫本粘籤)</span>俄復使光州，持幣馬以賜劉存。會淮賊急攻光州，存與嗣勳率兵大戰，敗而走之。又遣使於蜀，及歸，得其助軍貲實甚多。</p>
<p class="em2" id="p12"><a class="gg-link" href="#p12" onclick="return changeColor(this);"></a>天復中，太祖迎昭宗于岐下，軍至華之西闉，使嗣勳入見，韓建即時同出迎謁。及羅紹威將殺牙軍，遣使告於太祖，求為外援。時安陽公主初卒於魏，太祖乃遣嗣勳率長直官千人，實兵仗于槖中，肩舁以入於魏，聲言來致祭會葬，牙軍不之覺。天祐三年正月十六日夜，嗣勳與紹威親軍同攻牙軍，至曙，盡殪之。嗣勳重傷，旬日而卒。開平中，累贈太保。<span class="jiazhu">永樂大典卷一萬八千一百二十八。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>張存敬，譙郡人也。性剛直，有膽勇，臨危無所畏憚。唐中和中，從太祖赴汴，以其折節，頗見親昵，首為右騎都將。從討巢、蔡，凡歷百戰，多于危蹙之間，顯有奇略，由是頻立殊効。光啟中，李罕之會晉軍圍張宗奭于盟津，太祖遣丁會、葛從周、存敬同往馳救。存敬引騎軍先犯敵將，諸軍翼之，敵騎大敗，乃解河橋之圍。<span class="jiazhu">河橋，原本作「何橋」，今據通鑑改正。(影庫本粘籤)</span></p>
<p class="em2" id="p14"><a class="gg-link" href="#p14" onclick="return changeColor(this);"></a>大順二年，為諸軍都虞候，佐霍存董大軍收宿州，以功奏加檢校兵部尚書。太祖東征徐、兗，存敬屢有俘斬之功，凡受指顧，皆與機會，矢石所及，必以身先，太祖尤加優異，以為行營都指揮使、檢校右僕射。乾寧三年，充武寧軍留後，行潁州刺史。光化二年夏四月，幽、滄侵凌魏郡，復以存敬為都指揮使。三年，大舉，與葛從周連統諸軍攻浮陽，樹數十柵，圍劉守文累月。時幽州劉仁恭舉兵來援，存敬潛軍擊之於乾寧軍南老鴉堤。是日，燕人大敗，斬首五萬級，生擒馬慎交已下一百餘人，獲馬萬餘蹄。<span class="jiazhu">案舊唐書：光化二年三月，張存敬率師援魏州，大敗燕軍，仁恭父子僅免。薛史作三年事，與舊唐書異。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>其年秋九月，引軍收鎮州，存敬勒眾涉滹沲河，師人鼓行而進，逢鎮之遊兵數千，因逐之，直入鎮之壅門，收鞍馬牛駞萬計。翌日，鎮人納質而旋。尋為宋州刺史，踰年，甚有能政。復擁眾伐薊門，數旬間連下瀛、莫、祁、景四州，擒俘不可勝紀。自懷德驛與中山兵接戰，枕屍數十里，中山開壁請降。</p>
<p class="em2" id="p16"><a class="gg-link" href="#p16" onclick="return changeColor(this);"></a>天復元年春，太祖以河中節度使王珂與太原結親，憑恃驕恣，命存敬統大軍討之。即日收絳州，擒刺史陶建釗，<span class="jiazhu">陶建釗，原本作「建鈺」，今從通鑑改正。(影庫本粘籤)</span>降晉州刺史張漢瑜，二郡平。進圍河中，王珂請降。太祖嘉之，乃以存敬為護國軍留後。未幾，檢校司空，尋移宋州刺史。將之任所，寢疾，踰旬卒于河中。太祖聞之，痛惜移晷。開平初，追贈太保，乾化三年，又追贈太傅。</p>
<p class="em2" id="p17"><a class="gg-link" href="#p17" onclick="return changeColor(this);"></a>子仁愿，晉天福中，仕至大理。<span class="jiazhu">永樂大典卷六千三百五十。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>寇彥卿，字俊臣，大梁人也。祖琯，父裔，皆宣武軍牙校。太祖鎮汴，以彥卿將家子，擢在左右。弱冠，選為通贊官。太祖為元帥，補元帥府押牙，充四鎮通贊官行首兼右長直都指揮使，累奏授檢校司徒，領洺州刺史。羅紹威將殺牙軍，遣使告於太祖，太祖命彥卿使于魏，密與紹威謀久，竟成其事，彥卿之力也。</p>
<p class="em2" id="p19"><a class="gg-link" href="#p19" onclick="return changeColor(this);"></a>彥卿身長八尺，隆準方面，語音如鐘。善騎射，好書史，復善伺太祖之旨，凡所作為，動皆云合。太祖每言曰：「敬翔、劉捍、寇彥卿，蓋為我而生。」其見重如此。太祖有所乘烏馬，號「一丈烏」，嘗以賜彥卿。天復中，太祖迎昭宗於鳳翔，累與岐軍對陣。時彥卿為諸道馬步軍都排陣使，嘗躬擐甲冑，乘其所賜烏馬，馳騁於陣前，太祖目之曰：「真神王也！」<span class="jiaozhusup">殿本、劉本同。永樂大典卷一八二０七作「真神將也」。</span><span class="jiazhu">神王，原本作「神全」，考歐陽史作神王，冊府元龜引薛史與歐陽史同，今改正。(影庫本粘籤)</span>昭宗還京，賜迎鑾毅勇功臣，改邢州刺史，尋遷亳州團練使。<span class="jiazhu">案通鑑：開平二年，帝從吳越王錢鏐之請，以亳州團練使寇彥卿為東南面行營都指揮使，使擊淮南。十一月，彥卿帥眾二千襲霍丘，為土豪朱景所敗，又攻廬、壽二州，皆不勝。淮南遣滁州刺史李儼拒之。<span class="jiaozhusup">殿本、劉本同。通鑑卷二六七作史儼。</span>九國志朱景傳：梁祖聞景名，命寇彥卿率勁騎三千襲霍丘，圖取景，且諭梁祖之意令降，景率其徒戰於丘墟林澤中，射死者無數，彥卿兵折力殫而去。此事薛史及歐陽史皆不載。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>太祖受禪，為華州節度使，加檢校太保。歲餘，入為左金吾衞大將軍，充街使。一日，過天津橋，有老人<span class="jiazhu">案：歐陽史作民梁現。　　案：崔沂傳作市民梁現。(舊五代史考異)</span>悞衝其騶道者，排之，落橋而斃，為御史府所彈，太祖不得已，責授左衞中郎將。<span class="jiazhu">案：通鑑作遊擊將軍、左衞中郎將。</span>不數月，除相州防禦使，<span class="jiazhu">案：相州，歐陽史作襄州。</span>依前行營諸軍排陣使。未幾，授河陽節度使，加檢校太傅。及太祖遇弒，彥卿追感舊恩，圖御容以奠之。每因對客言及先朝舊事，即涕泗交流。</p>
<p class="em2" id="p21"><a class="gg-link" href="#p21" onclick="return changeColor(this);"></a>末帝嗣位，遙領興元節度使、東南面行營都招討使，以拒淮寇，尋改右金吾衞上將軍。貞明初，授鄧州節度使。會淮人圍安陸，彥卿奉詔領兵解圍，大破淮賊而迴。四年，卒于鎮，時年五十七。詔贈侍中。彥卿貞幹明敏，善事人主，然怙寵作威，多忌好殺，雖顯立功名，而猶為識者之所鄙焉。<span class="jiazhu">永樂大典卷一萬九千三百三十。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>史臣曰：<span class="jiazhu">案：原本有闕文。</span>存敬有提鼓之勞，彥卿偶攀鱗之會，俱為藩后，亦其宜哉！<span class="jiazhu">永樂大典卷一萬九千三百三十。</span></p>
</div></body></html>