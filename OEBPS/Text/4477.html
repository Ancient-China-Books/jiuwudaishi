<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷一百二·漢書四·隱帝紀中</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>隱帝紀中</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>乾祐二年春正月乙巳朔，制曰：</p>
<p class="yinyong" id="p1"><a class="gg-link" href="#p1" onclick="return changeColor(this);"></a>朕以眇躬，獲纘洪緒，念守器承祧之重，懷臨深履薄之憂。屬以玄道猶艱，王室多故，天降重戾，國有大喪，奸臣樂禍以圖危，羣寇幸災而伺隙，力役未息，兵革方殷。朕所以嘗膽履冰，廢飧輟寐，雖居億兆之上，不以九五為尊，漸冀承平，永安遐邇。內則稟太后之慈訓，外則仗多士之忠勳，股肱叶謀，爪牙宣力。西摧三叛，撫其背而扼其喉；北挫諸蕃，斷其臂而折其脊。次則巴、邛嘯聚，淮、海猖狂，纔聞矢接鋒交，已見山摧岸沮，寇難少息，師徒無虧。兼以修奉園陵，崇建宗廟，右賢左戚，同寅協恭，多事之中，大禮無闕，負荷斯重，哀感良深。</p>
<p class="yinyong" id="p2"><a class="gg-link" href="#p2" onclick="return changeColor(this);"></a>今以三陽布和，四序更始，宜申兌澤，允答天休，卹獄緩刑，捨過宥罪，當萬物之莩甲，開三面之網羅，順彼發生，以召和氣。應乾祐二年正月一日昧爽已前，天下見禁罪人，除十惡五逆、官典犯贓、合造毒藥、劫家殺人正身外，其餘並放。</p>
<p class="yinyong" id="p3"><a class="gg-link" href="#p3" onclick="return changeColor(this);"></a>河府李守貞、<span class="jiazhu">河府，原本作「何府」，冊府元龜作「河中」，考薛史多稱河中府為河府，今改正。(影庫本粘籤)</span>鳳翔王景崇、永興趙思綰等，比與國家素無讎釁，生靈，朕之赤子，久陷孤壘，可念非辜，易子析骸，填溝委壑，為人父母，寧不軫傷！但以屈己愛人，先王厚德，包垢含辱，列聖美談，宜推濟物之恩，用廣好生之道。其李守貞等，宜令逐處都部署分明曉諭，若能翻然歸順，朕即待之如初，當保始終，享其富貴，明申信誓，固無改移。其或不順推誠，堅欲拒命，便可應時攻擊，剋日盪平，候收復城池，罪止元惡，其餘詿誤，一切不問。</p>
<p class="yinyong" id="p4"><a class="gg-link" href="#p4" onclick="return changeColor(this);"></a>重念征討已來，勞役滋甚，兵猶在野，民未息肩，急賦繁徵，財殫力匱。矜卹之澤，未被於疲羸；愁嘆之聲，幾盈於道路。即俟邊鋒少弭，國難漸除，當議優饒，冀獲蘇息。諸道蕃侯郡守等，咸分寄任，共體憂勞，更宜念彼瘡痍，倍加勤卹，究鄉閭之疾苦，去州縣之煩苛，勸課耕桑，省察寃濫，共恢庶政，用副憂勞。凡百臣僚，當體朕意。</p>
<p class="" id="p5"><a class="gg-link" href="#p5" onclick="return changeColor(this);"></a>壬子，賜前昭義軍節度使張從恩衣一襲，金帶、鞍馬、綵帛等。時有投無名文字誣告從恩者，故特有是賜，以安其心。乙卯，河府軍前奏，今月四日夜，賊軍偷斫河西寨，捕斬七百餘級。時蜀軍自大散關來援王景崇，郭威自將兵赴岐下，將行，戒白文珂、劉詞等曰：「賊之驍勇，並在城西，慎為儆備。」既行，至華州，聞川軍敗退，且憂文珂等為賊奔突，遂兼程而迴。賊城內偵知郭威西行，於正月四日夜，遣賊將王三鐵等，<span class="jiazhu">案：通鑑作王繼勳。宋史王繼勳傳：繼勳有武勇，在軍陣常用鐵鞭、鐵槊、鐵撾，軍中目為「王三鐵」。<span class="jiaozhusup">二十九字原無，據舊五代史考異補。</span></span>率驍勇千餘人，沿流南行，坎岸而登，為三道來攻，賊軍已入王師砦中，劉詞極力拒之，短兵既接，遂敗之。</p>
<p class="em2" id="p6"><a class="gg-link" href="#p6" onclick="return changeColor(this);"></a>二月丙子，詔：「諸道州府，所征乾祐元年夏秋苗畝上紐征白米稈草已納外，並放。」是日旦，黑霧四塞。丁丑夕，大風。乙酉，以前房州刺史李筠夫為鴻臚卿。戊子，前右監門將軍喬達，及其兄契丹偽命客省使榮等皆棄市。達，李守貞之妹壻也，故皆誅之。庚寅，徐州巡檢使成德欽奏，至峒峿鎮遇淮賊，<span class="jiaozhusup">殿本、通鑑卷二八八同，劉本、彭校「峒」作「㟃」。張元濟云：按東海郡司吾或從「山」，見前漢地理志。</span>破之，殺五百人，生擒一百二十人。戊戌，大雨霖。庚子，詔左諫議大夫賈緯等修撰高祖實錄。</p>
<p class="em2" id="p7"><a class="gg-link" href="#p7" onclick="return changeColor(this);"></a>三月丙辰，以北京衙內指揮使劉鈞為汾州防禦使。</p>
<p class="em2" id="p8"><a class="gg-link" href="#p8" onclick="return changeColor(this);"></a>夏四月丙子，以荊南節度行軍司馬、武泰軍節度留後王保義為檢校太尉，領武泰軍節度使，行軍如故。丁丑，潁州獻紫兔、白兔。是月，幽、定、滄、貝、深、冀等州地震。辛巳，太白經天。辛丑，幸道宮禱雨。</p>
<p class="em2" id="p9"><a class="gg-link" href="#p9" onclick="return changeColor(this);"></a>五月甲辰朔，故湖南節度使、檢校太尉、兼中書令、扶風郡公、贈太師馬希聲追封衡陽王。戊申，以前邠州節度使安審約為左神武統軍，以前洛京副留守袁嶬為右神武統軍。乙卯，河府軍前奏，今月九日，河中節度副使周光遜棄賊河西寨，與將士一千一百三十人來奔。己未，右監門大將軍許遷上言，奉使至博州博平縣界，覩蝝生彌亙數里，一夕並化為蝶飛去。辛酉，兗、鄆、齊三州奏蝝生。乙丑，永興趙思綰遣牙將劉成詣闕乞降，制授趙思綰華州節度留後、檢校太保，以永興城內都指揮使常彥卿為虢州刺史。丁卯，宋州奏，蝗抱草而死。己巳，湖南奏，蠻寇賀州，遣大將軍徐進率兵援之，戰於風陽山下，大敗蠻獠，斬首五千級。</p>
<p class="em2" id="p10"><a class="gg-link" href="#p10" onclick="return changeColor(this);"></a>六月癸酉朔，日有食之。兗州奏，捕蝗二萬斛，魏、博、宿三州蝗抱草而死。<span class="jiazhu">抱草，原本作「抱卓」，今據薛史五行志改正。(影庫本粘籤)</span>乙亥，潁州獻白鹿。戊寅，安州節度使楊信<span class="jiazhu">案：楊信本名承信，在隱帝時，避御名去「承」字。薛史仍當時實錄之舊。(舊五代史考異)</span>奏，亡父光遠，蒙賜神道碑，鐫勒畢，無故中斷。詔別令斵石鐫勒。己卯，滑、濮、澶、曹、兗、淄、青、齊、宿、懷、相、衞、博、陳等州奏蝗，分命中使致祭於所在川澤山林之神。開封府、滑、曹等州蝗甚，遣使捕之。<span class="jiazhu">案宋史段思恭傳：隱帝蝗詔徧祈山川。思恭上言：「赦過宥罪，議獄緩刑，苟獄訟平允，<span class="jiaozhusup">「苟」字原無，據殿本、劉本及宋史卷二七０段思恭傳補。</span>則災害不生。望令諸州速決重刑，無致淹濫，必召和氣。」從之。(舊五代史考異)</span>壬午，月犯心星。辛卯，回鶻遣使貢方物。丙申，改商州乾元縣為乾祐縣，隸京兆府。是月，邠、寧、澤、潞、涇、延、鄜、坊、晉、絳等州旱。</p>
<p class="em2" id="p11"><a class="gg-link" href="#p11" onclick="return changeColor(this);"></a>秋七月辛亥，湖南奏，析長沙縣東界為龍喜縣，從之。丙辰，樞密使郭威奏，收復河府羅城，李守貞退保子城。丁巳，永興都部署郭從義奏：「新除華州留後趙思綰，自今月三日授華州留後，準詔赴任，三移行期，仍要鎧甲以給牙兵，及與之，竟不遵路。至九日夕，有部曲曹彥進告，思綰欲於十一日夜與同惡五百人奔南山入蜀。是日詰旦，再促上路，云俟夜進途。臣尋與王峻入城，<span class="jiaozhusup">原作「王俊」，據殿本、劉本及本卷下文改。影庫本批校云：「王俊之『俊』，據下文當作『峻』。」</span>分兵守四門，其趙思綰部下軍，各已執帶，遂至牙署，令趙思綰至則執之，與一行徒黨，並處置訖。」<span class="jiazhu">案：歐陽史作七月丁巳，郭威殺華州留後趙思綰于京兆，以郭威專殺為文，與薛史異。(舊五代史考異)　　案：歐陽史作七月丁巳，郭威殺華州留後趙思綰于京兆。蓋以郭從義等請命于郭威，始誅思綰，故以郭威專殺為文，又誤以奏聞之日為專殺之日也。通鑑作甲辰，趙思綰釋甲出城受詔。壬子，殺思綰。與薛史合，為得其實。(孔本)</span>甲子，樞密使郭威奏，收復河中府，逆賊李守貞自燔而死。<span class="jiazhu">案通鑑：壬戌，李守貞自焚死。歐陽史作甲子，克河東。祇以奏聞之日為據也。五代春秋繫于六月，殊誤。(舊五代史考異)</span>丙寅，以權涼州留後折逋嘉施為河西軍節度留後。兗州奏，捕蝗三萬斛。丁卯，前洺州團練使武漢球卒。戊辰，永興軍節度使兼兵馬都部署郭從義加同平章事，徙華州節度使。<span class="jiaozhusup">「徙」原作「以」，據殿本改。影庫本粘籤云：「以華州節度使句，『以』字按文義當作『徙』字。」</span>郭從義奏，處斬前巡檢使喬守溫，供奉官王益、時知化、任繼勳等。守溫受高祖命巡檢京兆，會王益自鳳翔押送趙思綰等赴闕，行至京兆，守溫迎益於郊外，思綰等突然作亂，遂據其城。及郭從義率兵攻討，令守溫部署役夫。守溫有愛姬陷在賊城，為思綰所錄，及收城，從義盡得思綰之婢僕，守溫求其愛姬，從義雖與之，意有所慊，遂發前罪，密啟于郭威，請除之，與王益等倂誅焉。兗州奏，捕蝗四萬斛。</p>
<p class="em2" id="p12"><a class="gg-link" href="#p12" onclick="return changeColor(this);"></a>壬午，<span class="jiaozhusup">殿本、劉本同。據通鑑卷二八八，壬午當在八月。按二十史朔閏表，乾祐二年八月壬申朔，壬午為十一日。</span>西京留臺侍御史趙礪彈奏，太子太保王延、太子洗馬張季凝等，自去年五月後來，每稱請假，俱是不任拜起。詔延等宜以本官致仕。甲申，以陝州節度使、充河中一行兵馬都部署白文珂為西京留守，加兼侍中；潞州節度使、充河中一行副都署常思加檢校太師；以右散騎常侍盧撰為戶部侍郎致仕。辛卯，右拾遺高守瓊上言：「仕官年未三十，請不除授縣令。」詔：「起今後諸色選人，年及七十者，宜注優散官；年少未歷資考者，不得注擬縣令。」癸巳，以翰林學士、工部尚書張沆為禮部尚書。沆卜葬先人，以內署無例乞假，乃上章請解職，以赴葬事，遂落職以遣之。乙未，宣徽南院使、永興行營兵馬都監王峻，宣徽北院使、河府行營兵馬都監吳虔裕，並加檢校太傅。</p>
<p class="em2" id="p13"><a class="gg-link" href="#p13" onclick="return changeColor(this);"></a>九月乙巳，樞密使郭威檢校太師、兼侍中，宋州節度使兼侍衞親軍都指揮使史弘肇加兼中書令。初，郭威平河中回，朝廷議加恩，威奏曰：「臣出兵已來，輦轂之下，無犬吠之憂，俾臣得專一其事，軍旅所聚，貲糧不乏，此皆居中大臣鎮撫謀畫之功也，臣安敢獨擅其美乎！」帝然之，於是弘肇與宰相、樞密使、三司使，次第加恩。既而諸大臣以恩之所被，皆朝廷親近之臣，而宗室劉信及青州劉銖等皆國家元勳，<span class="jiazhu">青州劉銖，原本作「清州劉殊」，今從通鑑改正。(影庫本粘籤)</span>必有不平之意，且外慮諸侯以朝廷有私於親近也，於是議及四方侯伯，普加恩焉。丙午，西京留守判官時彥澄、推官姜蟾、少尹崔淑並免居官，坐不隨府罷職，為留臺侍御史趙礪所彈也。己酉，以右千牛上將軍孫漢贇為絳州刺史，禮部尚書、判吏部尚書銓事王松停見任，坐子仁寶為李守貞從事也，尋卒於其第。辛亥，宰臣竇貞固加守司徒，<span class="jiazhu">案：宋史竇貞固傳作隱帝即位，加司徒。考貞固加司徒，在乾祐二年，宋史作即位所加，蓋未詳考。(舊五代史考異)</span>蘇逢吉加守司空，蘇禹珪加左僕射，楊邠加右僕射，依前兼樞密使。太子太師致仕皇甫立卒。癸丑，三司使王章加邑封。乙卯，鄴都高行周加守太師，襄州安審琦加守太傅，兗州府符彥卿加守太保，北京劉崇加兼中書令。丁巳，澶州李洪信移鎮陝州，以侍衞馬軍都指揮使、遂州節度使李洪義為澶州節度使。己未，許州劉信加兼侍中，開封尹侯益進封魯國公，鄆州慕容彥超、青州劉銖並加兼侍中。湖南馬希廣奏，於八月十八日大破朗州馬希萼之眾。辛酉，靈州馮暉、夏州李彝殷並加兼中書令。右武衞將軍石懿<span class="jiaozhusup">「武」字原無，據劉本、彭本補。按下文有「左武衞將軍石訓」，此處當有「武」字。</span>、左武衞將軍石訓並停任。懿等以八月中秋，享晉五廟，命倡婦宿於齋宮，鴻臚寺劾之，故有是責。癸亥，鎮州武行德、鳳翔趙暉並加檢校太師。鄴都、磁、相、邢、洺等州奏，<span class="jiaozhusup">「州」字原無，據殿本補。</span>霖雨害稼。西京奏，洛水溢岸。乙丑，晉州王晏、同州張彥贇、邠州侯章、涇州史懿、滄州王景、延州高允權並加檢校太師。</p>
<p class="em2" id="p14"><a class="gg-link" href="#p14" onclick="return changeColor(this);"></a>冬十月庚午朔，契丹入寇。是日，定州孫方簡、徐州劉贇並加同平章事，以利州節度使宋延渥為滑州節度使。<span class="jiazhu">案：延渥為利州節度使，于前未見。王禹偁宋公神道碑云：「少帝嗣統，授檢校太尉，使持節利州諸軍事，行利州刺史。」蓋延渥于元年出鎮利州，二年復改鎮也。薛史未及詳載。(舊五代史考異)</span>甲戌，皇弟興元節度使承勳加檢校太師。<span class="jiazhu">承勳，原本作「成熏」，今從歐陽史家人傳改正。(影庫本粘籤)</span>丙子，相州郭謹、貝州王繼弘、邢州薛懷讓並加檢校太尉。庚辰，安州楊信、鄧州劉重進加檢校太師，河陽李暉加檢校太傅。壬午，兩浙錢弘俶加守尚書令，湖南馬希廣加守太尉。癸未，監修國史蘇逢吉、史官賈緯以所撰高祖實錄二十卷上之。丙戌，荊南高保融加檢校太師、兼侍中；以殿前都部署、江州防禦使李建為遂州節度使，充侍衞馬軍都指揮使；以奉國左廂都指揮使、永州防禦使王殷為夔州節度使，充侍衞步軍都指揮使。契丹陷貝州高老鎮，南至鄴都北境，又西北至南宮、堂陽，殺掠吏民。數州之地，大被其苦，藩郡守將，閉關自固。遣樞密使郭威率師巡邊，仍令宣徽使王峻參預軍事。庚寅，府州折從阮進封岐國公，豐州郭勳進封虢國公。</p>
<p class="em2" id="p15"><a class="gg-link" href="#p15" onclick="return changeColor(this);"></a>十一月壬寅，鄜州留後王饒加檢校太傅。癸丑，以吳越國王錢弘俶母吳氏為順德太夫人。時議者曰：「封贈之制，婦人有國邑之號，死乃有諡，后妃公主亦然。唐則天女主，自我作古，乃生有則天之號，韋庶人有順聖之號，知禮者非之。近代梁氏，賜張宗奭妻號曰賢懿，又改為莊惠，今以吳氏為順德，皆非古之道也。」乙卯，以大府卿劉皥為宗正卿。</p>
<p class="em2" id="p16"><a class="gg-link" href="#p16" onclick="return changeColor(this);"></a>十二月庚午朔，湖南奏，靜江軍節度使馬希贍以今年十月十八日卒，廢朝二日。辛未，日暈三重。戊寅，司徒、門下侍郎、平章事竇貞固奏，請修晉朝實錄，詔史官賈緯、竇儼、王伸等修撰。以禮部尚書張沆復為翰林學士。壬午，皇帝二十一姊永寧公主進封秦國長公主。潁州奏，破淮賊於正陽。<span class="jiaozhusup">「正陽」原作「安陽」，據殿本、通鑑卷二八八改。通鑑注云：「九域志，潁州潁上縣有正陽鎮，臨淮津。」</span><span class="jiazhu">永樂大典卷一萬六千二百二。</span></p>
</div></body></html>