<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-影印內鈔舊五代史緣起</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>影印內鈔舊五代史緣起</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>彭文勤公知聖道齋讀書跋云：「永樂大典散篇輯成之書，以此為最，以其注明大典卷數及採補書名、卷數，具知存闕章句，不沒其實也。四庫全書本如此，後武英殿鐫本遂盡刪之。曾屢爭之總裁，不見聽，於是薛氏真面目不可尋究，後人引用多致誤矣。幸鈔存此本，不可廢也。」</p>
<p class="em2" id="p1"><a class="gg-link" href="#p1" onclick="return changeColor(this);"></a>今按殿刊本變亂原書，所在皆是。有任意刪削者，卷六十一西方鄴傳「鄴無如之何」句下刪去「而明宗已及汴」六字，「還洛陽遇弒」句上刪去「至汴西不得入」六字，卷九十三李專美傳「雖行行捶楚」刪作「雖行捶楚」，卷九十六李郁傳後刪去鄭玄素傳一篇，卷九十八張礪傳末刪去冊府元龜所引八十餘字是也。有憑臆增附者，卷三梁太祖紀「浙西奏，道門威儀鄭章」句上添湊「封鎮東軍神祠為崇福侯」十字，卷三十八明宗紀「契丹遣使摩琳等來乞通和」等下添入「率其屬」三字，卷六十七趙鳳傳「莊宗即位，拜中書舍人」句下橫插「及入汴」云云八十字，卷七十三聶嶼傳「珏懼，俾俱成名」句下增入「漸為拾遺」云云七十餘字是也。有顛倒竄易者，卷五梁太祖紀「己亥，以司門郎中羅廷規」云云改作「己亥，以羅周翰」云云，卷二十四李珽傳「珽其夕為亂兵所傷」改作「珽為亂兵所傷其夕」，卷六十一安元信傳「乃起謝元信」改作「元信乃起謝」，安重霸傳「重霸出秦州，以金帛賂羣羌」改作「重霸出秦州金帛，以賂羣羌」，卷六十四王晏球傳「晏球隔門窺兵亂」，「兵亂」字互倒，卷九十一安彥威傳「明宗愛之，及領諸鎮節鉞，彥威常為牙將，以謹厚見信」改作「明宗愛之，累歷藩鎮，彥威常為衙將，所至以謹厚見稱」，卷百四十三禮志「太常定唐少帝為昭宣光烈孝皇帝」改作「太常寺定議唐少帝諡」是也。又如卷三梁太祖紀「貽矩曰，殿下功德及人」，「殿」改「陛」；「自今後兩浙、福建、廣州、南安、邕容等道使，到發許任一月」，「任」改「住」，「南安」改「安南」；卷十梁末帝紀「以都點檢諸司法物使」，「點檢」改「檢點」；卷十五韓建傳「路出南山」改「路出山南」；卷二十七莊宗紀「遂入黎陽」，「入」改「攻」；卷三十一莊宗紀「即具闕申送」，「闕」改「關」；卷三十三莊宗紀「何怯由衷之說」，「怯」改「恡」；卷三十七明宗紀「既任維城之列」，「任」改「在」，「列」改「例」，又「輪次轉對奏事」改「輪次轉奏封事」，「盧文進率戶口歸明」，「明」改「順」；卷三十九明宗紀「於秋苗上紉徵麴價」，「紉徵」改「徵納」；卷四十二明宗紀「輸農器錢一文五分」，「文」改「錢」；卷五十三李存信傳「公姑二矣」，「姑」改「始」；李存賢傳「所殘者存審耳」，「殘」改「存」；卷五十五蓋寓傳「必佯佐其怒以責之」，「佯」改「併」；卷六十李襲吉傳「盡反中年」，「反」改「及」；卷六十三張全義傳「而不溺枉道」，「枉」改「左」；卷六十六康義誠傳「以弓馬事秦王以自結」改作「以弓馬事秦王，冀自保全」；宋令詢傳「連殿大藩」，「殿」改「典」；卷六十七韋說傳「接皇都弭難之初」，「接」改「藉」，「初」改「功」；卷八十一晉少帝紀「河南府奏，飛蝗大下」，「河南府」改「開封府」；卷八十八史匡翰傳「恐天下談者未有比」，「比」下添「類」字；卷八十九殷鵬傳「所得除目」，「除」改「詞」；卷九十馬全節傳「我為廉察」，「為」改「之」；陸思鐸傳「隨眾來降」，「隨眾」改「以例」；卷九十四高漢筠傳「遂與連騎以還」改「漢筠促騎以還」；卷九十八安重榮傳「聞昨奉宣頭」，「頭」改「諭」；卷百二漢隱帝紀「以華州節度使郭從義奏」，「以」改「徙」；卷百八李崧傳「方權兵柄」，「權」改「握」；卷百十五周世宗紀「州府」改「府州」；卷百廿三高行周傳「以北邊隣契丹」，「隣」改「陷」；卷百廿九齊藏珍傳「不失再去矣」，「失」改「妨」；卷百卅三世襲傳「老父起自諸都」改「父老起自諸都」；卷百四十曆志「欽若上天」，「天」改「穹」，又「五之得朞之數」改「五行得期之數」，「百者數之節也」，「百」改「法」，「蓋尚慊其中」，「慊」改「嫌」，「使日月之軌」，「之」改「二」，「便言曆有九曜」改「便言曆者有九道」。此外以傖父之見，改爾雅之詞，據習俗所安，謂前文有誤，與夫戎王盡作契丹，編髮俱為避易，武斷害理，未易更僕。</p>
<p class="em2" id="p2"><a class="gg-link" href="#p2" onclick="return changeColor(this);"></a>竊以為五季徵文，歐史既不如薛史之真，是新、舊兩行，自必以舊書為正。奈何幸蒐集於殘闕之餘，仍見厄於校刊之謬，豈非恨事！用特舉所藏武英殿原鈔正本，購機影印，務在纖悉不差，儼然法物，併將粘籤及批校各條，彙印附後，俾讀是書者得見文勤之所謂真面目焉。</p>
<p class="shuming" id="p3"><a class="gg-link" href="#p3" onclick="return changeColor(this);"></a><span class="jiazhu">(錄自影庫本舊五代史附錄)</span></p>
</div></body></html>