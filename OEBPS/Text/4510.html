<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷一百三十五·僭偽列傳第二</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>僭偽列傳第二</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>劉守光，深州樂壽人也。其父仁恭，初隨父晟客於范陽，晟以軍吏補新興鎮將，事節度使李可舉。<span class="jiazhu">李可舉，原本作「斯舉」，今從新唐書改正。(影庫本粘籤)</span>仁恭幼多智機，數陳力於軍中。李全忠之攻易、定也，別將于晏圍易州，累月不能拔，仁恭穴地道以陷之，軍中號曰「劉窟頭」，稍遷裨校。仁恭志大氣豪，自言嘗夢大佛幡出於指端，或云年四十九當領旄節。此言頗泄，燕帥李匡威惡之，不欲令典軍，改為府掾，出為景城令。屬瀛州軍亂，殺郡守，仁恭募白丁千人討平之，匡威壯其才，復使為帳中爪牙，令將兵戍蔚州。兵士以過期不代，思歸流怨，會李匡儔奪兄位，戍軍擁仁恭為帥，欲攻幽州，比至居庸關，為府兵所敗，仁恭挈族奔於太原。武皇遇之甚厚，賜田宅以處之，出為壽陽鎮將，從征吐渾。仁恭數進畫於蓋寓，言幽州可圖之狀，願得步騎萬人，即指期可取，武皇從之。洎仁恭舉兵，屢不剋捷。</p>
<p class="em2" id="p1"><a class="gg-link" href="#p1" onclick="return changeColor(this);"></a>唐乾寧元年十一月，武皇親征匡儔。十二月，破燕軍於威塞，進拔媯州，收居庸。二十六日，匡儔棄城而遁，武皇令李存審與仁恭入城撫勞，封府庫，即以仁恭為幽州節度使，留腹心燕留德等十餘人分典軍政，武皇乃還。二年七月，武皇討王行瑜，師於渭北，上章請授仁恭節鉞。九月，天子以仁恭為檢校司空、幽州盧龍軍節度使。三年，羅弘信背盟，武皇遣李存信攻魏州，徵兵於燕，仁恭託以契丹入寇，俟敵退聽命。四年七月，武皇聞兗、鄆俱陷，復徵兵於仁恭，數月之間，使車結轍，仁恭辭旨不遜。武皇以書讓之，仁恭覽書嫚罵，拘其使人，晉之戍兵在燕者皆拘之，復以厚利誘晉之驍將，由是亡命者眾矣。八月，武皇討仁恭。九月五日，次安塞軍。九日，渡木瓜澗，<span class="jiazhu">木瓜澗，原本作「木梳澗」，考通鑑、歐陽史及薛史唐武皇紀俱作「木瓜」，今改正。(影庫本粘籤)</span>大為燕軍所敗，死傷大半。既而仁恭告捷於梁祖，梁祖聞之喜，因表仁恭加平章事。仁恭又遣使於武皇，自陳邊將擅興之罪，武皇以書報之。仁恭既絕於晉，恆懼討伐，募兵練眾，常無虛月。</p>
<p class="em2" id="p2"><a class="gg-link" href="#p2" onclick="return changeColor(this);"></a>光化元年三月，令其長子襲滄州，盧彥威委城而遁，遂兼有滄、景、德三郡，以守文為留後，請節鉞於朝。昭宗怒其擅興，不時與之。會中使至范陽，仁恭私之曰：「旄節吾自有，但要長安本色耳。何以累章見阻，為吾言之。」其悖戾如此。仁恭兵鋒益盛，每戰多捷，以為天贊，遂有吞噬河朔之志。</p>
<p class="em2" id="p3"><a class="gg-link" href="#p3" onclick="return changeColor(this);"></a>二年正月，仁恭率幽、滄步騎十萬，號三十萬，將兼併魏博、鎮定。師次貝州，一鼓而拔，無少長皆屠之，清水為之不流。羅紹威求援於汴，汴將李思安、葛從周赴之，思安屯內黃。仁恭兵圍魏州，聞汴軍在內黃，戒其子守文曰：「李思安怯懦，汝之智勇，比之十倍，當先殄此鼠輩，次擄紹威。」守文與單可及率漁陽精甲五萬，夾清水而上。思安設伏於內黃清水之左，袁象先設伏於內黃清水之右。思安逆戰於繁陽城，<span class="jiazhu">繁陽，原本作「鄱陽」，今從通鑑改正。(影庫本粘籤)</span>偽不勝，徐退，燕人追躡，至於內黃，思安步兵成列，迴擊之。燕人將引退，左右伏兵發，燕軍大敗。臨陣斬單可及，守文單騎僅免，五萬之眾無生還者。時葛從周率邢、洺之眾入魏州，與賀德倫、李暉出擊賊營。是夜，仁恭燒營遁走，汴人長驅追擊，自魏至長河數百里，殭屍蔽地，敗旗折戟，纍纍於路。鎮人又邀擊於東境，燕軍復敗。仁恭自是垂翅不振者累年。汴人乘勝攻滄州，仁恭率師援之，營於乾寧軍。汴將氏叔琮逆戰，燕軍逗撓，退保瓦橋，乃卑辭厚禮乞師於晉，武皇遣兵逼邢、洺以應之。十月，汴人陷瀛、鄚二州，<span class="jiazhu">案：鄚，原本訛「鄭」，今據歐陽史改正。(舊五代史考異)</span>晉將周德威將兵出飛狐，仁恭復脩好於晉。</p>
<p class="em2" id="p4"><a class="gg-link" href="#p4" onclick="return changeColor(this);"></a>天祐三年七月，梁祖自將兵攻滄州，營於長蘆。仁恭師徒屢喪，乃酷法盡發部內男子十五已上、七十已下，各自備兵糧以從軍，閭里為之一空。部內男子無貴賤，並黥其面，文曰「定霸都」，士人黥其臂，文曰「一心事主」。繇是燕、薊人士例多黥𣵀，或伏竄而免。仁恭閱眾，得二十萬，進至瓦橋，汴人深溝高壘以攻滄州，內外阻絕，仁恭不能合戰，城中大饑，人相篡啖，析骸而爨，丸土而食，轉死骨立者十之六七。自七月至十月，仁恭遣使求援於晉，前後百餘輩，武皇乃徵兵於燕，仁恭遣都將李溥夏侯景、監軍張居翰、書記馬郁等，<span class="jiazhu">案：原本作「馬都」，今據薛史列傳改正。(舊五代史考異)</span>以兵三萬來會。十二月，合晉師以攻潞州，降丁會，乃解滄州之圍。</p>
<p class="em2" id="p5"><a class="gg-link" href="#p5" onclick="return changeColor(this);"></a>是時，天子播遷，中原多故，仁恭嘯傲薊門，志意盈滿，師道士王若訥，祈長生羽化之道。幽州西有名山曰大安山，仁恭乃於其上盛飾館宇，僭擬宮掖，聚室女豔婦，窮極侈麗。又招聚緇黃，<span class="jiazhu">「招聚緇黃」句，原本作「紫黃」，今改正。(影庫本粘籤)</span>合仙丹，講求法要。又以墐泥作錢，令部內行使，盡斂銅錢於大安山巔，<span class="jiazhu">案：銅錢，原本作「銅鎛」，引用錯謬，今據歐陽史改正。(舊五代史考異)</span>鑿穴以藏之，藏畢即殺匠石以滅其口。<span class="jiazhu">案莊子，石乃匠者之名，詞家引用泛作工匠解者非，乃紀事之文，亦沿其誤，殊乖史體，今姑仍原文而駁正於此。(舊五代史考異)</span>又禁江表茶商，自擷山中草葉為茶，以邀厚利。改山名為大恩山。仁恭有嬖妾曰羅氏，美姿色，其子守光烝之，事洩，仁恭怒，笞守光，謫而不齒。</p>
<p class="em2" id="p6"><a class="gg-link" href="#p6" onclick="return changeColor(this);"></a>四年四月，汴將李思安以急兵攻幽州，營於石子河，仁恭在大安山，城中無備，守光自外帥兵來援，登城拒守。汴軍既退，守光乃自為幽州節度，令其部將李小喜、元行欽將兵攻大安山。仁恭遣兵拒戰，為小喜所敗，乃擄仁恭歸幽州，囚於別室。仁恭左右，迨至婢媵，與守光不協者畢誅之。其兄守文在滄州，聞父被囚，聚兵大哭，諭之曰：「哀哀父母，生我劬勞。自古豈有子讎父者，吾家生此梟獍，吾生不如死。」即率滄、德之師討之。守光逆戰於雞蘇，為守文所敗。既而守文詐悲，<span class="jiazhu">「詐悲」二字，與上下文義似有複互，考冊府元龜所引薛史與永樂大典同，今仍其舊。(影庫本粘籤)</span>單馬立於陣場，泣諭於眾曰：「勿殺吾弟！」時守光驍將元行欽識之，被擒，滄兵失帥自潰。守光乃縶兄於別室，圍以叢棘，乘勝進攻滄州。滄州賓佐孫鶴、呂兗已推守文子延祚為帥，守光攜守文於城下，攻圍累月。城中乏食，米斗直三萬，人首一級亦直十千，軍士食人，百姓食墐土，驢馬相遇，食其鬃尾，士人出入，多為強者屠殺。久之，延祚力窮，以城降於守光，守文尋亦遇害。</p>
<p class="em2" id="p7"><a class="gg-link" href="#p7" onclick="return changeColor(this);"></a>守光性本庸昧，以父兄失勢，謂天所助，淫虐滋甚，每刑人必以鐵籠盛之，薪火四逼，又為鐵刷劀剔人面。嘗衣赭黃袍，顧謂將吏曰：「當今海內四分五裂，吾欲南面以朝天下，諸君以為何如？」賓佐有孫鶴者，<span class="jiazhu">上文已云滄州賓佐孫鶴，此又云賓佐有孫鶴者，前後語氣，似覺參差。蓋孫鶴自滄州城破，即歸于守光，薛史兼采諸家傳錄，未及改從畫一也，謹附識于此。(影庫本粘籤)</span>骨鯁方略之士也，率先對曰：「王西有并、汾之患，北有契丹之虞，乘時觀釁，專待薄人，彼若結黨連衡，侵我疆埸<span class="jiaozhusup">「埸」原作「塲」，據殿本、盧本改。本卷下文「疆埸多虞」句中「埸」原亦作「塲」，據殿本、劉本改。</span><span class="shadow dn jiaozhu" id="jiaozhu00" name="jiaozhu00">侵我疆埸　「埸」原作「塲」，據殿本、盧本改。本卷下文「疆埸多虞」句中「埸」原亦作「塲」，據殿本、劉本改。</span>，地形雖險，勢不可支，甲兵雖多，守恐不暇，縱能却敵，未免生憂。王但拊士愛民，補兵完賦，義聲馳於天下，諸侯自然推戴。今若恃兵與險，未見良圖。」守光不悅。及梁軍據深、冀，王鎔乞師於守光，孫鶴勸守光出援軍以圖霸業，守光不從。及莊宗有柏鄉之捷，守光謀攻易、定，諷動鎮人，欲為河朔元帥。莊宗乃與鎮州節度使王鎔、易定節度使王處直、昭義節度使李嗣昭、振武節度使周德威、天德軍節度使宋瑤，<span class="jiazhu">宋瑤，原本作「守瑤」，今從通鑑改正。(影庫本粘籤)</span>同遣使奉冊，推守光為尚父，以稔其惡。守光不悟，謂藩鎮畏己，仍以諸鎮狀送梁祖，言：「臣被晉王等推臣為尚父，堅辭不獲，又難拒違。臣竊料所宜，不如陛下與臣河北道都統，則并、鎮之叛，不足平殄矣。」梁祖知其詐，優答之。仍命閤門使王曈、供奉官史彥璋等使於燕，冊守光為河北道採訪使。</p>
<p class="em2" id="p8"><a class="gg-link" href="#p8" onclick="return changeColor(this);"></a>六月，梁使至，守光令所司定尚父採訪使儀注，所司取唐朝冊太尉禮以示之。守光曰：「此儀注中何無郊天改元之事？」梁使曰：「尚父雖尊，猶是人臣。」守光怒，投於地，謂將吏曰：「方今天下鼎沸，英雄角逐，朱公創號於夷門，楊渭假名於淮海，王建自尊於巴蜀，茂貞矯制於岐陽，皆因茅土之封，自假帝王之制，然兵虛力寡，疆埸多虞。我大燕地方二千里，帶甲三十萬，東有魚鹽之饒，北有塞馬之利，我南面稱帝，誰如我何！今為尚父，孰當帝者？公等促具帝者之儀，予且為河朔天子。」燕之將吏竊議，以為不可。守光置斧鑕於庭，令將佐曰：「今三方協贊，予難重違，擇日而帝矣。從我者賞，橫議者誅。」孫鶴對曰：「滄州破敗，僕乃罪人，大王寬容，乃至今日，不敢阿旨，以悞家國，苟聽臣言，死且無悔。」守光大怒，推之伏鑕，令軍士割其肉生噉之。鶴大呼曰：「百日之外，必有急兵矣！」守光命窒其口，寸斬之，有識為之嗟惋。乃悉召部內官吏，教習朝儀，邊人既非素習，舉措失容，相顧誚笑。</p>
<p class="em2" id="p9"><a class="gg-link" href="#p9" onclick="return changeColor(this);"></a>八月十三日，守光僭號大燕皇帝，改年曰應天。以梁使王曈、判官齊涉為宰相，史彥璋為御史大夫。偽冊之日，契丹陷平州。莊宗聞之大笑，監軍張承業曰：「惡不積不足以滅身，老氏所謂『將欲取之，必先與之』，今守光狂蹶，請遣使省問，以觀其釁。」十月，莊宗令太原少尹李承勳往使。承勳至，守光怒不稱臣，械之於獄。</p>
<p class="em2" id="p10"><a class="gg-link" href="#p10" onclick="return changeColor(this);"></a>十二月，莊宗遣周德威出飛狐，會鎮、定之師以討之。德威攻圍歷年，屬郡皆下。守光堅保幽州，求援於梁，北誘契丹，救終不至。十年十月，守光遣使持幣馬見德威乞降，又乘城呼曰：「予俟晉王至即出城。」十一月，莊宗親征。二十三日，至幽州，單騎臨城，召守光曰：「丈夫成敗，須決所向，公將何如？」守光曰：「某俎上肉耳！」莊宗愍之，折弓為盟，許其保全。守光辭以佗日，莊宗乃令諸軍攻之。二十四日，四面畢攻，莊宗登燕太子墓觀之。俄而數騎執仁恭并其孥來獻，檀州遊奕將李彥暉於燕樂縣獲守光，并妻李氏、祝氏，男繼珣、繼方、繼祚等來獻。初，守光城破後，攜其妻子將走關南依劉守奇。沿路寒瘡足踵，經日不食。至燕樂縣，匿於坑谷，令妻祝氏乞食於田父張師造家，<span class="jiazhu">張師造，原本作「師迨」，今從通鑑改正。(影庫本粘籤)</span>怪婦人異狀，詰之，遂俱擒焉。莊宗方宴府第<span class="jiaozhusup">「宴」原作「晏」，據殿本、劉本改。本卷下文「宴於甘泉宮」句中「宴」字同。</span><span class="shadow dn jiaozhu" id="jiaozhu01" name="jiaozhu01">莊宗方宴府第　「宴」原作「晏」，據殿本、劉本改。本卷下文「宴於甘泉宮」句中「宴」字同。</span>，引仁恭、守光至席，父子號泣謝罪，莊宗慰撫之曰：「往事不復言，人誰無過，改之為貴。」乃歸之傳舍。是月己卯，晉人執守光及仁恭，露布表其罪，驅以班師。</p>
<p class="em2" id="p11"><a class="gg-link" href="#p11" onclick="return changeColor(this);"></a>十一年正月，至晉陽，仁恭父子荷校於露布之下，父母唾面罵守光曰：「逆賊，破家如是！」守光俯首不顧。自范陽<span class="jiazhu">范陽，原本作「樊陽」，今從歐陽史改正。(影庫本粘籤)</span>至晉陽，涉千餘里，所在聚觀，呼守光為「劉黑子」，略無愧色。莊宗以仁恭、守光徇於都城，即告南宮七廟，禮畢，守光與李小喜、鄭藏斐、劉延卿及其二妻皆伏誅。李小喜者，本晉之小校，先奔於燕，守光以為愛將。守光雖凶淫出於天性，然而稔惡侈毒，抑亦小喜贊成。守光將敗，前一日來降。守光將死，大呼曰：「臣之悞計，小喜熒惑故也，若罪人不死，臣必訴於地下。」莊宗急召小喜至，令證辯。小喜瞋目叱守光曰：「囚父殺兄，烝淫骨肉，亦我教耶！」莊宗怒小喜失禮，先斬之。守光慟哭曰：「王將定天下，臣精於騎，何不且留指使。」二妻讓之曰：「皇帝，事勢及此，生不如死！」即延頸就戮。守光猶哀訴不已。既誅，命判官司馬揆備轊櫝祭醊，瘞於城西三里龍山下。令副使盧汝弼、李存霸拘送仁恭至代州，於武皇陵前刺心血以祭，誅於鴈門山下。自仁恭乾寧二年春入幽州，至天祐十年，父子相承，十九年而滅。<span class="jiazhu">永樂大典卷九千九百九。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>劉陟，即劉龑，初名陟。其先彭城人，祖仁安，仕唐為潮州長史，因家嶺表。父謙，素有才識。唐咸通中，宰相韋宙出鎮南海，謙時為牙校，職級甚卑，然氣貌殊常，宙以猶女妻之。妻以非其類，堅止之，宙曰：「此人非常流也，他日我子孫或可依之。」謙後果以軍功拜封州刺史兼賀水鎮使，<span class="jiazhu">賀水，原本作「架水」，今從十國春秋改正。(影庫本粘籤)</span>甚有稱譽。</p>
<p class="em2" id="p13"><a class="gg-link" href="#p13" onclick="return changeColor(this);"></a>謙之長子曰隱，<span class="jiazhu">案：梁開平初，封大彭郡王。梁祖郊禋禮畢，進封南海王<span class="jiaozhusup">五字原無，據殿本考證、劉本考證補。</span><span class="shadow dn jiaozhu" id="jiaozhu02" name="jiaozhu02">進封南海王　五字原無，據殿本考證、劉本考證補。</span>。(舊五代史考異)</span>即韋氏女所生也，幼而奇特。及謙卒，賀水諸將有無賴者，幸變作亂，隱定計誅之。連帥劉崇龜聞其才，署為右都校，復領賀水鎮，俄奏兼封州刺史，用法清肅，威望頗振。唐昭宗以嗣薛王知柔石門扈蹕功，授清海軍節度使。詔下，有府之牙將盧琚、譚玘謀不禀朝命，隱舉部兵誅琚、玘以聞，知柔至，深德之，辟為行軍司馬，委以兵賦。唐昭宗命宰相徐彥若代知柔復署前職。彥若在鎮二年，臨薨，手表奏隱為兩使留後，昭宗未之許，命宰相崔遠為節度使。遠行及江陵，聞嶺表多盜，懼隱違詔，遲留不進，會遠復入相，乃詔以隱為留後，然久未即真。及梁祖為元帥，隱遣使持重賂以求保薦，梁祖即表其事，遂降旄節。梁開平初，恩寵殊厚，遷檢校太尉、兼侍中，封大彭郡王。梁祖郊禋，禮畢，加檢校太師、兼中書令，又命兼領安南都護，充清海、靜海兩軍節度使，進封南海王。<span class="jiazhu">案：東都事略不載隱封南海王，宋史不載隱封大彭郡王，與薛史互有詳略。考五代會要，劉隱進封南海王在開平四年。</span>開平四年三月卒。</p>
<p class="em2" id="p14"><a class="gg-link" href="#p14" onclick="return changeColor(this);"></a>陟，隱之弟也，隱卒，代據其位。及梁末帝嗣位，務行姑息之政，乃盡以隱之官爵授陟。先是，邕州葉廣略、容州龐巨源，或自擅兵賦，數侵廣之西鄙，陟舉兵討之，邕、容皆敗，因附庸於陟。又，交州土豪曲承美亦專據其地，送款於梁，因正授旄鉞。陟不平之，遣將李知順伐之，執承美以獻，陟自是盡有嶺表之地。及聞錢鏐冊封吳越王，陟恥稱南海之號，乃嘆曰：「中原多故，誰為真主，安能萬里梯航而事偽庭乎！」梁貞明三年八月，陟乃僭號於廣州，國號大漢，偽改元為乾亨。明年，僭行郊禮，赦其境內，及改名巖。陟僭位之後，廣聚南海珠璣，西通黔、蜀，得其珍玩，窮奢極侈，娛僭一方，與嶺北諸藩歲時交聘。及聞莊宗平梁，遣偽宮苑使<span class="jiazhu">宮苑，原本作「宮萱」，今從十國春秋改正。(影庫本粘籤)</span>何詞來聘，稱「大漢國主致書上大唐皇帝」，莊宗召見於鄴宮，問南海事狀，且言本國已發使臣，大陳物貢，期今秋即至。初，陟聞莊宗兵威甚盛，故令何詞來視虛實，時朝政已紊，莊宗亦不能以道制御遠方，南海貢亦不至，自是與中國遂絕。</p>
<p class="em2" id="p15"><a class="gg-link" href="#p15" onclick="return changeColor(this);"></a>唐同光三年冬，白龍見於南海，改偽乾亨元年為白龍元年，陟又改名龔，以符龍之瑞也。白龍四年春，又改大有元年。是歲，陟僭行籍田之禮。陟之季年，有梵僧善占算之術，謂陟不利名龔，他年盧有此姓敗事，陟又改名龑。龑讀為儼，古文無此字，蓋妄撰也。</p>
<p class="em2" id="p16"><a class="gg-link" href="#p16" onclick="return changeColor(this);"></a>陟性雖聰辯，然好行苛虐，至有炮烙、刳剔、截舌、灌鼻之刑，一方之民，若據爐炭。惟厚自奉養，廣務華靡，末年起玉堂珠殿，飾以金碧翠羽，嶺北行商，或至其國，皆召而示之，誇其壯麗。每對北人自言家本咸秦，恥為蠻夷之主。又呼中國帝王為洛州刺史，其妄自尊大，皆此類也。晉天福七年夏四月，陟以疾卒，凡僭號二十六年，年五十四。偽諡為天皇大帝，廟號高祖，陵曰康陵。子玢嗣。<span class="jiazhu">永樂大典卷九千九百九。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>玢，陟長子也。初封賓王，又封秦王。陟卒，遂襲位，偽號光天。玢性庸昧，僭位之後，大恣荒淫。尋為其弟晟所弒，在位一年，偽諡為殤帝。<span class="jiazhu">永樂大典卷九千九百九。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>晟，陟第二子也。偽封勤王，又封晉王。玢之立也，多行淫虐，人皆惡之，晟因與其弟偽越王昌等同謀弒玢，自立為帝，改元為應乾，又改為乾和。晟率性荒暴，得志之後，專以威刑御下，多誅滅舊臣及其昆仲，數年之間，宗族殆盡。又造生地獄，凡湯鑊、鐵床之類，無不備焉。人有小過，咸被其苦。及湖南馬氏昆弟尋戈，晟因其釁，遣兵攻桂林管內諸郡及郴、連、<span class="jiazhu">原本脫「連」字，今據歐陽史增入。(影庫本粘籤)</span>梧、賀等州，皆克之，自此全有南越之地。周顯德五年秋八月，晟以疾卒，偽諡曰文武光聖明孝皇帝，廟號中宗，陵曰昭陵。是歲，晟以六月望夜宴於甘泉宮，是夕月有蝕之，測在牛女之度<span class="jiaozhusup">「之」下原係空格，據殿本補「度」字。影庫本批校云：「『度』字補而未填。」劉本、彭本「度」作「域」。</span><span class="shadow dn jiaozhu" id="jiaozhu03" name="jiaozhu03">在牛女之度　「之」下原係空格，據殿本補「度」字。影庫本批校云：「『度』字補而未填。」劉本、彭本「度」作「域」。</span>，晟自覽占書，既而投之於地，曰：「自古誰能不死乎！」縱長夜之飲，至是而卒。<span class="jiazhu">永樂大典卷九千九百九。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>鋹，晟長子也。偽封衞王。<span class="jiazhu">衞王，原本作「偽王」，今從十國春秋改正。(影庫本粘籤)</span>晟卒，乃襲偽位，時年十七，改元為大寶。鋹性庸懦，不能治其國，政事咸委於閹官，復有宮人具冠帶、預職官、理外事者，由是綱紀大壞。先是，廣州法性寺有菩提樹一株，高一百四十尺，大十圍，傳云蕭梁時西域僧真諦之所手植，蓋四百餘年矣。皇朝乾德五年夏，為大風所拔。是歲秋，鋹之寢室屢為雷震，識者知其必亡。皇朝開寶三年夏，王師始議南征。四年二月五日，王師壓廣州，鋹盡焚其府庫，將赴火而死。既而不能引決，尋為王師所擒，舉族遷於京師。皇上赦而不誅，仍賜爵為恩赦侯，其後事具皇家日曆。陟始自梁貞明三年僭號，歷三世四主，至皇朝開寶四年，凡五十五年而亡。<span class="jiazhu">永樂大典卷九千九百九。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>劉崇，太原人，漢高祖之從弟也。少無賴，好陸博意錢之戲。弱冠隸河東軍。唐長興中，遷虢州軍校。漢祖鎮并、汾，奏為河東步軍都指揮使。逾年，授麟州刺史，復為河東馬步軍都指揮使兼三城巡檢使，<span class="jiazhu">三城，原本作「三成」，今從通鑑改正。(影庫本粘籤)</span>遙領泗州防禦使。漢祖起義於河東，以崇為特進、檢校太尉、行太原尹。是歲五月，漢祖南行，以崇為北京留守，尋加同平章事。隱帝嗣位，加檢校太師、兼侍中。乾祐二年九月，加兼中書令。時漢隱帝以幼年在位，政在大臣，崇亦招募亡命，繕完兵甲，為自全之計，朝廷命令，多不禀行，徵斂一方，略無虛日，人甚苦之。三年十一月，隱帝遇害，朝廷議立崇之子徐州節度使贇為主，會周太祖為軍眾所推，降封贇為湘陰公。崇乃遣牙將李𧦬奉書求贇歸藩，會贇已死，唯以優辭答之。</p>
<p class="em2" id="p21"><a class="gg-link" href="#p21" onclick="return changeColor(this);"></a>周廣順元年正月，崇僭號於河東，稱漢，改名旻，仍以乾祐為年號，署其子承鈞為侍衞親軍都指揮使、太原尹，以判官鄭拱、趙華為宰相，副使李瓌、代州刺史張暉為腹心。尋遣承鈞率兵攻晉、隰二州，不克而退。九月，崇自領兵由陰地關寇晉州，乞師於契丹，契丹以五千騎助之，合兵以攻平陽，又分兵寇昭義。周太祖遣樞密使王峻等率大軍以援晉、絳，崇聞周師至，遂焚營而遁。是歲，晉、絳大雪，崇駐軍六十餘日，邊民走險自固，兵無所掠，士有饑色，比至太原，十亡三四。二年二月，崇遣兵三千餘眾寇府州，為折德扆所破，其所部岢嵐軍為德扆所取。<span class="jiazhu">德扆，原本作「德戾」，今從歐陽史改正。(影庫本粘籤)</span>崇自僭稱之後，以重幣求援於契丹，仍稱侄以事之，契丹偽冊崇為英武皇帝。及周世宗嗣位，崇復乞師於契丹，以圖入寇，契丹遣將楊衮合勢大舉，來迫潞州。</p>
<p class="em2" id="p22"><a class="gg-link" href="#p22" onclick="return changeColor(this);"></a>顯德元年三月，周世宗親征，與崇戰於高平，大敗之。崇與親騎十數人踰山而遁，中夜迷懵，不知所適，刦村民使為鄉導，誤趨晉州路，行百餘里方覺。崇怒，殺鄉導者，得佗路而去，乃易名號，被毛褐、張樺笠而行。至沁州，與從者三五騎止於郊舍，寒餒尤甚，潛令告偽刺史李廷誨，廷誨饋盤飡、解衣裘而與之。每至屬邑，縣吏奉食，匕箸未舉，聞周師至，即蒼黃而去。崇年老力憊，伏於馬上，日夜奔竄，僅能支持。距太原一舍，其子承鈞夜以兵百人迎之而入。及周師臨城下，崇氣懾，自固閉壘不出。月餘，世宗乃旋軍。</p>
<p class="em2" id="p23"><a class="gg-link" href="#p23" onclick="return changeColor(this);"></a>顯德二年十一月，崇以病死，其子承鈞襲偽位。鈞之事跡，具皇家日曆。<span class="jiazhu">永樂大典卷九千九百九。</span></p>
<p class="em2" id="p24"><a class="gg-link" href="#p24" onclick="return changeColor(this);"></a>史臣曰：「守光逆天反道，從古所無，迨至臨刑，尚求免死，非唯惡之極也，抑亦愚之甚也。劉晟據南極以稱雄，屬中原之多事，洎乎奕世，遇我昌朝，力憊而亡，不泯其嗣，亦其幸也。劉崇以亡國之餘，竊偽王之號，多見其不知量也。今元惡雖斃，遺孽尚存，勢蹙民殘，不亡何待！<span class="jiazhu">永樂大典卷九千九百九。</span></p>
</div></body></html>