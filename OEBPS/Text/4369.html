<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-進舊五代史表</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>進舊五代史表</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>多羅質郡王臣永瑢等謹奏，為舊五代史編次成書恭呈御覽事。</p>
<p class="em2" id="p1"><a class="gg-link" href="#p1" onclick="return changeColor(this);"></a>臣等伏案薛居正等所修五代史，原由官撰，成自宋初，以一百五十卷之書，括八姓十三主之事，具有本末，可為鑒觀。雖值一時風會之衰，體格尚沿於冗弱；而垂千古廢興之迹，異同足備夫參稽。故以楊大年之淹通，司馬光之精確，無不資其賅貫，據以編摩，求諸列朝正史之間，實亦劉昫舊書之比。乃徵唐事者並傳天福之本，而考五代者惟行歐陽之書，致此逸文，寖成墜簡。閱沉淪之已久，信顯晦之有時。</p>
<p class="em2" id="p2"><a class="gg-link" href="#p2" onclick="return changeColor(this);"></a>欽惟我皇上紹繹前聞，網羅羣典，發祕書而讎校，廣四庫之儲藏。欣覯遺篇，因裒散帙，首尾略備，篇目可尋。經呵護以偶存，知表章之有待，非當聖世，曷闡成編。臣等謹率同總纂官右春坊右庶子臣陸錫熊、翰林院侍讀臣紀昀，纂修官編修臣邵晉涵等，按代分排，隨文勘訂，彙諸家以蒐其放失，臚眾說以補其闕殘，復為完書，可以繕寫。</p>
<p class="em2" id="p3"><a class="gg-link" href="#p3" onclick="return changeColor(this);"></a>竊惟五季雖屬閏朝，文獻足徵，治忽宜監。有薛史以綜事蹟之備，有歐史以昭筆削之嚴，相輔而行，偏廢不可。幸遭逢乎盛際，得煥發其幽光，所裨實多，先睹為快。臣等已將永樂大典所錄舊五代史，依目編輯，勒一百五十卷，謹分裝五十八冊，各加考證、粘籤進呈。敬請刊諸祕殿，頒在學官。搜散佚於七百餘年，廣體裁於二十三史。著名山之錄，允宜傳播於人間；儲乙夜之觀，冀稟折衷於睿鑒。惟慚疏陋，伏候指揮，謹奏。乾隆四十年七月初三日。</p>
<p class="shuming" id="p4"><a class="gg-link" href="#p4" onclick="return changeColor(this);"></a>多羅質郡王臣永瑢</p>
<p class="shuming" id="p5"><a class="gg-link" href="#p5" onclick="return changeColor(this);"></a>經筵日講起居注官武英殿大學士臣舒赫德</p>
<p class="shuming" id="p6"><a class="gg-link" href="#p6" onclick="return changeColor(this);"></a>經筵日講起居注官文華殿大學士臣于敏中</p>
<p class="shuming" id="p7"><a class="gg-link" href="#p7" onclick="return changeColor(this);"></a>工部尚書和碩額駙一等忠勇公臣福隆安</p>
<p class="shuming" id="p8"><a class="gg-link" href="#p8" onclick="return changeColor(this);"></a>經筵講官協辦大學士吏部尚書臣程景伊</p>
<p class="shuming" id="p9"><a class="gg-link" href="#p9" onclick="return changeColor(this);"></a>經筵講官戶部尚書臣王際華</p>
<p class="shuming" id="p10"><a class="gg-link" href="#p10" onclick="return changeColor(this);"></a>經筵講官禮部尚書臣蔡新</p>
<p class="shuming" id="p11"><a class="gg-link" href="#p11" onclick="return changeColor(this);"></a>經筵講官兵部尚書臣嵇璜</p>
<p class="shuming" id="p12"><a class="gg-link" href="#p12" onclick="return changeColor(this);"></a>經筵講官刑部尚書仍兼戶部侍郎臣英廉</p>
<p class="shuming" id="p13"><a class="gg-link" href="#p13" onclick="return changeColor(this);"></a>都察院左都御史臣張若溎</p>
<p class="shuming" id="p14"><a class="gg-link" href="#p14" onclick="return changeColor(this);"></a>經筵講官吏部左侍郎臣曹秀先</p>
<p class="shuming" id="p15"><a class="gg-link" href="#p15" onclick="return changeColor(this);"></a>戶部右侍郎臣金簡</p>
</div></body></html>