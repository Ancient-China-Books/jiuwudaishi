<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷五十一·唐書二十七·宗室列傳第三</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>宗室列傳第三</h1><hr/></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>案：薛史唐宗室傳，武皇諸子、莊宗諸子、末帝諸子，永樂大典中僅存數語，其全篇已佚。明宗子唯許王從益有全傳，秦王從榮傳尚存一百一十二字。蓋永樂大典割截以歸各韻，其全篇當即在失去諸卷之中，今無可復考，謹據冊府元龜所載以補其闕。復考五代會要、通鑑諸書分註于下，用備後唐諸王之始末焉。</p>
<p class="em2" id="p1"><a class="gg-link" href="#p1" onclick="return changeColor(this);"></a>永王存霸，武皇子，莊宗第二弟，同光三年封。莊宗敗，為軍卒所殺。<span class="jiazhu">永樂大典卷一萬六千六百二十八。　　案歐陽史云：存霸歷昭義、天平、河中三軍節度使，居京師食俸祿而已。趙在禮反，乃遣存霸于河中，莊宗再幸汜水，徙存霸北京留守。通鑑云：李紹榮欲奔河中就永王存霸，從兵稍散，存霸亦帥眾千人棄鎮奔晉陽。又云：存霸至晉陽，從兵逃散俱盡，存霸削髮僧服謁李彥超：「願為山僧，幸垂庇護。」軍士爭欲殺之，彥超曰：「六相公來，當奏取進止。」軍士不聽，殺之於府門之碑下。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>邕王存美，武皇子，莊宗第三弟，同光三年封。莊宗敗，不知所終。<span class="jiazhu">永樂大典卷一萬六千六百二十八。　　案通鑑云：存美以病風偏枯得免，居於晉陽。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>薛王存禮，武皇子，<span class="jiazhu">案：薛史不言存禮為武皇第幾子，據五代會要，太祖第二子存美，第三子存霸，第四子存禮，第五子存渥，第六子存乂，第七子存確，第八子存紀。與薛史所敍微有異同。</span>同光三年封。莊宗敗，不知所終。<span class="jiazhu">永樂大典卷一萬六千六百二十八。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>申王存渥，莊宗第四弟，<span class="jiazhu">案歐陽史，存渥與存霸、存紀皆莊宗同母弟。</span>同光三年封。莊宗敗，與劉皇后同奔太原，為部下所殺。<span class="jiazhu">永樂大典卷一萬六千六百二十八。　　案通鑑云：存渥至晉陽，李彥超不納，走至風谷，為其下所殺。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>睦王存乂，莊宗第五弟，同光三年封。<span class="jiazhu">永樂大典卷一萬六千六百二十八。</span>歷鄜州節度使，<span class="jiaozhusup">「節度使」原作「刺史」，據冊府卷二八一改。</span><span class="jiazhu">冊府元龜卷二百八十一。</span>後以郭崇韜壻為莊宗所殺。<span class="jiazhu">永樂大典卷一萬六千六百二十八。　　案北夢瑣言云：莊宗異母弟存乂，以郭崇韜女壻伏誅。先是，郭崇韜既誅之後，朝野駭惋，議論紛然。莊宗令閹人察訪外事，言存乂於諸將坐上訴郭氏之無罪，其言怨望。又於妖術人楊千郎家飲酒聚會，攘臂而泣。楊千郎者，魏州賤民，自言得墨子術于婦翁，能役使陰物，帽下召食物果實之類。又蒱博必勝，人有拳握之物，以法必取。又說煉丹乾汞，易人形，破扃鐍。貴要間神奇之，官至尚書郎，賜紫，其妻出入宮禁，承恩用事。皇弟存乂常朋淫於其家，至是與存乂並罹其禍。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>通王存確，莊宗第六弟，雅王存紀，莊宗第七弟，同光三年封。莊宗敗，並為霍彥威所殺。<span class="jiazhu">永樂大典卷一萬六千六百二十八。　　案：薛史及五代會要皆止言莊宗有六弟。<span class="jiaozhusup">劉本同。按會要卷二云：「後唐太祖有八子。」本卷正文云：「通王存確，莊宗第六弟，雅王存紀，莊宗第七弟。」此作「六弟」，誤。</span>孝梁紀，太祖有子廷鸞、落落；盧文進傳，莊宗又有弟存矩。薛史宗室傳皆不載。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>魏王繼岌，莊宗子也。<span class="jiazhu">案：莊宗紀稱繼岌為第三子，然莊宗長子、次子之名，薛史與五代會要皆不載。</span>莊宗即位於魏州，以繼岌充北都留守，及以鎮州為北都，又命為留守。<span class="jiazhu">冊府元龜卷二百八十一。案五代會要：三年九月二十三日，封為魏王。</span>三年，伐蜀，以繼岌為都統，郭崇韜為招討使。十月戊寅，至鳳州，武興軍節度使王承捷以鳳、興、文、扶四州降。甲申，至故鎮，康延孝收興州。時偽蜀主王衍率親軍五萬在利州，令步騎親軍三萬逆戰於三泉，康延孝、李嚴以勁騎三千犯之，蜀軍大敗，斬首五千級，餘各奔潰。王衍聞其敗也，棄利州奔歸西川，斷吉柏津浮梁而去。己丑，繼岌至興州，偽蜀東川節度使宋光葆以梓、綿、劍、龍、普等州來降；<span class="jiaozhusup">「綿」原作「潼」，據劉本、冊府卷二九一、通鑑卷二七三、本書卷三三莊宗紀改。</span>武定軍節度使王承肇以洋、蓬、壁三州符印降；興元節度使王宗威以梁、開、通、渠、麟等五州符印送降；階州王承岳納符印；秦州節度使王承休棄城而遁。辛丑，繼岌過利州。戊申，至劍州。己酉，至綿州，王衍遣使上牋乞降。丁巳，入成都。自興師出洛至定蜀，計七十五日，走丸之勢，前代所無。<span class="jiazhu">冊府元龜卷二百九十一。</span>師回，至渭南，聞莊宗敗，師徒潰散，自縊死。<span class="jiazhu">案太平廣記引王氏見聞錄云<span class="jiaozhusup">「錄」字原無，據殿本、太平廣記卷八０補。</span>：後唐莊宗世子魏王繼岌伐蜀，迴軍在道，<span class="jiaozhusup">原作「迴車」，據殿本、劉本、太平廣記卷八０改。</span>而有鄴都之變。莊宗與劉后命內臣張漢賓齎急詔，所在催魏王歸闕。張漢賓乘驛倍道急行，至興元西縣逢魏王，<span class="jiaozhusup">「西」字原無，據殿本、劉本、太平廣記卷八０補。</span>宣傳詔旨。王以本軍方討漢州，康延孝相次繼來，欲候之出山，以陳凱歌，漢賓督之。有軍謀陳岷，比事梁，與漢賓熟，密問張曰：「天子改換，且是何人？」張色莊曰：「我嘗面奉宣詔魏王，<span class="jiaozhusup">殿本、劉本、太平廣記卷八０「嘗」作「當」。</span>况大軍在行，談何容易。」陳岷曰：「久忝知聞，故敢諮問，兩日來有一信風，新人已即位矣，復何形迹。」張乃說：「來時聞李嗣源過河，未知近事。」岷曰：「魏王且請盤桓，以觀其勢，未可前邁。」張以莊宗命嚴，不敢遷延，督令進發，魏王至渭南遇害。(舊五代史考異)</span></p>
<p class="em2" id="p8"><a class="gg-link" href="#p8" onclick="return changeColor(this);"></a>繼潼、繼嵩、繼蟾、繼嶢並莊宗子，<span class="jiaozhusup">原作「繼湩」，據殿本、通鑑卷二七五、歐陽史卷一四唐太祖家人傳、會要卷二改。</span>同光三年拜光祿大夫、檢校司徒，未封。莊宗敗，並不知所終。<span class="jiazhu">永樂大典卷一萬六千六百二十八。　　案清異錄：唐福慶公主下降孟知祥。長興四年，明宗晏駕，唐室亂，莊宗諸兒削髮為苾芻，間道走蜀。時知祥新稱帝，為公主厚待猶子，賜予千計。<span class="jiaozhusup">殿本、劉本同。孔本此下有：「考清異錄記載多舛，惟莊宗諸子入蜀宜可信云」十九字。</span>(舊五代史考異)</span></p>
<p class="em2" id="p9"><a class="gg-link" href="#p9" onclick="return changeColor(this);"></a>從璟，明宗長子，性忠勇沈厚，摧堅陷陣，人罕偕焉。<span class="jiazhu">冊府元龜卷二百七十一。</span>從莊宗于河上，累有戰功，莊宗器賞之，用為金鎗指揮使。<span class="jiazhu">冊府元龜卷二百九十一。</span>明宗在魏府為軍士所逼，莊宗詔從璟曰：「爾父于國有大功，忠孝之心，朕自明信，今為亂兵所劫，爾宜自去宣朕旨，無令有疑。」從璟行至中途，<span class="jiaozhusup">原作「行璟」，據劉本改。殿本作從審。</span>為元行欽所制，復與歸洛下。莊宗改其名為繼璟，以為己子，命再往，從璟固執不行，願死于御前，以明丹赤。從莊宗赴汴州，明宗之親舊多策馬而去，左右或勸從璟令自脫，終無行意，尋為元行欽所殺。天成初，贈太保。<span class="jiazhu">冊府元龜卷二百八十六。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>秦王從榮，明宗第二子也。明宗踐阼，天成初，授鄴都留守、天雄軍節度使。三年，移北京留守，充河東節度使。四年，入為河南尹。<span class="jiazhu">冊府元龜卷二百八十一。</span>一日，明宗謂安重誨曰：「近聞從榮左右有詐宣朕旨，令勿接儒生，儒生多懦，恐鈍志相染。朕方知之，頗駭其事。余比以從榮方幼，出臨大藩，故選儒雅，賴其裨佐。今聞此姦憸之言，豈朕之所望也。」鞫其言者將戮之，重誨曰：「若遽行刑，又慮賓從難處，且望嚴誡。」遂止。<span class="jiazhu">永樂大典卷六千七百六十。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>從榮為詩，與從事高輦等更相唱和，自謂章句獨步於一時，有詩千餘首，號曰紫府集。<span class="jiazhu">冊府元龜卷二百七十。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>長興中，以本官充天下兵馬大元帥。<span class="jiazhu">冊府元龜卷二百六十九。</span>從榮乃請以嚴衞、捧聖步騎兩指揮為秦府衙兵，每入朝，以數百騎從行，出則張弓挾矢，馳騁盈巷。既受元帥之命，即令其府屬僚佐及四方遊士，各試檄淮南書一道，陳己將廓清宇內之意。初，言事者請為親王置師傅，明宗顧問近臣，執政以從榮名勢既隆，不敢忤旨，即奏云：「王官宜委。」從榮乃奏刑部侍郎劉贊為王傅，又奏翰林學士崔梲為元帥府判官。明宗曰：「學士代予詔令，不可擬議。」從榮不悅，退謂左右曰：「既付以元帥之任，而阻予請僚佐，又未諭制旨也。」復奏刑部侍郎任贊，從之。<span class="jiazhu">冊府元龜卷二百九十九。　　案宋史趙上交傳：秦王從榮開府兼判軍衞，以上交為虞部員外郎，充六軍諸衞推官。李澣、張沆、魚崇遠皆白衣在秦府，悉與上交友善。累遷司封郎中，充判官。從榮素豪邁，不遵禮法，好昵羣小，上交從容言曰：「王位尊嚴，當修令德以慰民望。王忍為此，獨不見恭世子、戾太子之事乎？」從榮怒，出之。歷涇、秦二鎮節度判官。從榮及禍，僚屬皆坐斥。上交由是知名。(舊五代史考異)</span>後舉兵犯宮室，敗死，廢為庶人。<span class="jiazhu">永樂大典卷一萬六千六百二十八。　　案通鑑明宗紀云：己丑，大漸，秦王從榮入問疾，帝俛首不能舉。王淑妃曰：「從榮在此。」帝不應。從榮出，聞宮中皆哭，從榮意帝已殂，明旦，稱疾不入。是夕，帝實小愈，而從榮不知。從榮自知不為時論所與，恐不得為嗣，與其黨謀，欲以兵入侍，先制權臣。壬辰，從榮自河南府常服將步騎千人陳於天津橋。孟漢瓊被甲乘馬，召馬軍都指揮使朱洪實，使將五百騎討從榮。從榮方據胡床，坐橋上，遣左右召康義誠。端門已閉，叩左掖門，從門隙窺之，見朱洪實引騎兵北來，走白從榮，從榮大驚，命取鐵掩心擐之，坐調弓矢。俄而騎兵大至，從榮走歸府，僚佐皆竄匿，牙兵掠嘉善坊潰去。從榮與妃劉氏匿床下，皇城使安從益就斬之，以其首獻。丙申，追廢從榮為庶人。　　五代會要云：清泰元年十二月勅：「故庶人從榮，<span class="jiaozhusup">原作「重榮」，據本卷正文、歐陽史卷一五唐明宗家人傳、會要卷二改。</span>獲罪先帝，貽禍厥身，已歷歲時，未營宅兆。雖軫在原之念，宜從有國之規，且令中書門下商量葬禮。」尋據太常禮院狀奏：「請准唐貞觀中庶人承乾流死黔州，仍葬以公禮。」從之。　　五代史補：秦王從榮，明宗之愛子。好為詩，判河南府，辟高輦為推官。輦尤能為詩，賓主相遇甚歡。自是出入門下者，當時名士有若張杭、高文蔚、何仲舉之徒，莫不分廷抗禮，更唱迭和。時干戈之後，武夫用事，睹從榮所為，皆不悅。于是康知訓等竊議曰：「秦王好文，交遊者多詞客，此子若一旦南面，則我等轉死溝壑，不如早圖之。」高輦知其謀，因勸秦王托疾：「此輩以所就之間，<span class="jiaozhusup">劉本同。影庫本粘籤云：「以所就之間，原本似有脫誤，今無別本可校，姑仍其舊。」殿本無此五字。</span>須來問候，請大王伏壯士，出其不意皆斬之，庶幾免禍矣。」從榮曰：「至尊在上，一旦如此，得無危乎？」輦曰：「子弄父兵，罪當笞爾，不然則悔無及矣。」從榮猶豫不決，未幾及禍，高輦棄市。初，從榮之敗也，高輦竄于民家，且落髮為僧。既擒獲，知訓以其毀形難認，復使巾幘著緋，驗其真偽，然後用刑。輦神色自若，厲聲曰：「朱衣纔脫，白刃難逃。」觀者笑之。<span class="jiaozhusup">殿本、劉本同。五代史補卷二「笑」作「壯」。</span></span></p>
<p class="em2" id="p13"><a class="gg-link" href="#p13" onclick="return changeColor(this);"></a>從璨，明宗諸子。<span class="jiazhu">案：五代會要以從璨為明宗第四子。冊府元龜作諸子，與明宗紀同。今仍其舊。</span>性剛直，好客疏財，意豁如也。天成中，為右衞大將軍，時安重誨方秉事權，從璨亦不之屈，重誨常以此忌之。明宗幸汴，留從璨為大內皇城使。一日，召賓友於會節園，酒酣之後，戲登於御榻。安重誨奏請誅之。<span class="jiaozhusup">「重」原作「從」，據殿本、冊府卷二九五改。</span>詔曰：「皇城使從璨，朕巡幸汴州，使警大內。乃全乖委任，但恣遨遊，於予行從之園，頻恣歌歡之會，仍施峻法，顯辱平人，致彼喧譁，達於聞聽。方當立法，固不黨親，宜貶授房州司戶參軍，仍令盡命。」長興中，重誨之得罪也，命復舊官，仍贈太保。<span class="jiazhu">冊府元龜卷二百九十五。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>許王從益，明宗之幼子也。宮嬪所生，明宗命王淑妃母之，嘗謂左右曰：「唯此兒生於皇宮，故尤所鍾愛。」長興末，封許王。晉高祖即位，以皇后即其姊也，乃養從益於宮中。晉天福中，以從益為二王後，改封郇國公，<span class="jiazhu">郇國，原本作「鄒國」，考歐陽史及通鑑並作郇國，薛史晉高祖紀亦作「郇」，今改正。(影庫本粘籤)</span>食邑三千戶。其後與母歸洛陽守陵。開運末，契丹主至汴，以從益遙領曹州節度使，復封許王，與王妃尋歸西京。會契丹主死，其汴州節度使蕭翰謀歸北地，慮中原無主，軍民大亂，則已亦不能按轡徐歸矣，<span class="jiaozhusup">原作「按㘘」，據殿本、劉本改。影庫本批校云：「『轡』訛『㘘』。」</span>乃詐稱契丹主命，遣人迎從益於洛陽，令知南朝軍國事。從益與王妃逃於徽陵以避之，使者至，不得已而赴焉。從益於崇元殿見羣官，蕭翰率部眾列拜於殿上，羣官趨拜於殿下，乃偽署王松為左丞相，趙上交為右丞相，李式、翟光鄴為樞密使，王景崇為宣徽使，餘官各有署置。又以北來燕將劉祚為權侍衞使，充在京巡檢。翰北歸，從益餞於北郊。及漢高祖將離太原，從益召高行周、武行德欲拒漢高祖，<span class="jiazhu">案：薛史但載從益拒漢事，考宋史趙上交傳云：漢祖將至，從益遣上交馳表獻款。蓋獻款乃淑妃、從益本意也。歐陽史兩存之，其事始備。(舊五代史考異)</span>行周等不從，且奏其事。漢高祖怒，車駕將至闕，從益與王妃俱賜死於私第，時年十七，時人哀之。<span class="jiazhu">永樂大典卷六千七百六十。　　五代史闕文：漢高祖自太原起軍建號，至洛陽，命郭從義先入京師，受密旨殺王淑妃與許王從益。淑妃臨刑號泣曰：「吾家子母何罪，吾兒為契丹所立，<span class="jiaozhusup">「兒」原作「既」，據顧廣圻校本五代史闕文(以下簡稱五代史闕文)改。</span>非敢與人爭國，何不且留吾兒，每年寒食，使持一盂飯灑明宗陵寢。」聞者無不泣下。臣謹按，隱帝朝，詔史臣修漢祖實錄，敍淑妃、從益傳，但云「臨刑之日，焚香俟命」，蓋諱之耳。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>重吉，末帝長子，為控鶴都指揮使。閔帝嗣位，出為亳州團練使。末帝兵起，為閔帝所害。<span class="jiazhu">永樂大典卷一萬六千六百二十八。　　案通鑑云：詔遣殿直楚匡祚執亳州李重吉，幽于宋州。又云：遣楚匡祚殺李重吉于宋州，匡祚榜捶重吉，責其家財。</span>清泰元年，詔贈太尉，仍令宋州選隙地置廟。<span class="jiazhu">冊府元龜卷二百七十七。　　案：閔帝有子重哲，授銀青光祿大夫、檢校工部尚書，見明宗紀。歐陽史家人傳闕而不載，今附識于此。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>雍王重美，末帝第二子，清泰三年封。晉兵入，與末帝俱自焚死。<span class="jiazhu">永樂大典卷一萬六千六百二十八。　　案通鑑云：洛陽自聞兵敗，眾心大震，居人四出，逃竄山谷。門者請禁之，雍王重美曰：「國家多難，未能為百姓主，又禁其求生，<span class="jiaozhusup">五字原無，據通鑑卷二八０補。</span>徒增惡名耳。不若聽其自便，事寧自還。」乃出令任從所適，眾心差安。又云：皇后積薪欲燒宮室，重美諫曰：「新天子至，必不露居，他日重勞民力，死而遺怨，將安用之。」乃止。案：重美傳，永樂大典原本有闕佚，今附錄通鑑于此，疑通鑑所用即本薛史原文也。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>史臣曰：繼岌以童騃之歲，當統帥之任，雖成功於劍外，尋求死於渭濱，蓋運盡天亡，非孺子之咎也。從璟感厚遇之恩，無苟免之意，死於君側，得不謂之忠乎！從榮以狂躁之謀，賈覆亡之禍，謂為大逆，則近厚誣。從璨為權臣所忌，從益為強敵所脅，俱不得其死，亦良可傷哉！重美聽洛民之奔亡，止母后之燔爇，身雖燼於紅燄，言則耀乎青編。童年若斯，可謂賢矣！<span class="jiazhu">永樂大典卷六千七百六十。</span></p>
</div></body></html>