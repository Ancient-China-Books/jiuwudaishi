<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷七十四·唐書五十·列傳第二十六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第二十六</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>康延孝，塞北部落人也。初隸太原，因得罪，亡命于汴梁。開平、乾化中，自隊長積勞至部校，梁末帝時，頻立軍功。同光元年八月，段凝率眾五萬營於王村，時延孝為右先鋒指揮使，率百騎來奔。莊宗得之喜，解御衣金帶以賜之。翌日，賜田宅於鄴，以為捧日軍使兼南面招討指揮使、<span class="jiazhu">招討，原本作「招收」，今據通鑑改正。(影庫本粘籤)</span>檢校司空，守博州刺史。莊宗屏人問梁兵機，延孝備陳利害，語在莊宗紀中。莊宗平汴，延孝頗有力焉，以功授檢校太保、鄭州防禦使，賜姓，名紹琛。明年，郊禮畢，授保義軍節度使。</p>
<p class="em2" id="p1"><a class="gg-link" href="#p1" onclick="return changeColor(this);"></a>三年，討蜀，以延孝為西南行營馬步軍先鋒、排陣斬斫等使。延孝性驍健，狥利奮不顧身。以前鋒下鳳州，收固鎮，降興州，敗王衍軍於三泉，所俘蜀軍皆諭而釋之，自是晝夜兼行。王衍自利州奔歸成都，斷吉柏津浮梁，以絕諸軍，延孝復造浮梁以渡，進收綿州，王衍復斷綿江浮梁而去。水深無舟檝可渡，延孝謂招撫使李嚴曰：「吾懸軍深入，利在急兵。乘王衍破膽之時，人心離沮，但得百騎過鹿頭關，<span class="jiazhu">鹿頭，原本作「虎頭」，下文又作「鹿頭」，考通鑑及九國志俱作「鹿」，今改正。(影庫本粘籤)</span>彼即迎降不暇。如俟修繕津梁，便留數日，若王衍堅閉近關，折吾兵勢，儻延旬浹，則勝負莫可知也，宜促騎渡江。」因與李嚴乘馬浮江，於是得濟者僅千人，步軍溺死者亦千餘人。延孝既濟，長驅過鹿頭，進據漢州。居三日，部下後軍方至。偽蜀六軍使王宗弼令人持牛酒幣馬歸款。旬日，兩川平定，延孝止漢州以俟繼岌。平蜀之功，延孝居最。</p>
<p class="em2" id="p2"><a class="gg-link" href="#p2" onclick="return changeColor(this);"></a>時邠州節度使董璋為行營右廂馬步使，華州節度使毛璋為行營左廂馬步使，以軍禮當事延孝。郭崇韜以私愛董璋，及西川平定之後，崇韜每有兵機，必召璋參決，延孝不平。時延孝軍於城西，毛璋軍於城東，董璋軍於城中。閏十二月，延孝因酒酣謂董璋曰：「吾有平蜀之功，公等僕遫相從，反首鼠於侍中之門，謀相傾陷。吾為都將，公乃裨校，力能斬首。」璋惶恐，謝之而退。酒罷，璋訴于郭崇韜，崇韜陰銜之，<span class="jiaozhusup">「崇韜」二字原無，據冊府卷四五六補。</span>乃署董璋為東川節度使，落軍職。延孝怒，謂毛璋曰：「吾冒白刃，犯險阻，平定兩川，董璋何功，遽有其地！」二人因謁見崇韜，曰：「東川重地，宜擇良帥，工部任尚書有文武才幹，<span class="jiazhu">「工部」下原脫「任」字，今據通鑑增入。(影庫本粘籤)</span>甚洽眾心，請表為東川帥。」崇韜怒曰：「紹琛反耶？敢違吾節度！」延孝等惶恐而退。未幾，崇韜為繼岌所害，二人因責董璋曰：「公復首鼠何門？」璋俛首祈哀而已。</p>
<p class="em2" id="p3"><a class="gg-link" href="#p3" onclick="return changeColor(this);"></a>四年正月甲申，大軍發成都，繼岌令延孝以一萬二千人為後軍。二月癸巳，中軍次武連，中使詔至，諭以西平王朱友謙有罪伏誅，<span class="jiaozhusup">原作「朱友麟」，據殿本、劉本改。</span>命繼岌殺其子遂州節度使令德，延孝大驚。俄而董璋率兵之遂州，遇延孝不謁，延孝怒，謂諸校曰：「南平梁汴，西定巴卭，畫策之謀，始於郭公，而汗馬之勞，力摧強敵，即吾也。若以背偽歸國，掎角而成霸業，即西平王之功第一。西平與郭公皆以無罪赤族，歸朝之後，次當及我矣。」丙申，延孝次劍州。時延孝部下皆鄜、延、河中舊將，焦武等知西平王被禍，兼誅令德，號哭軍門，訴於延孝曰：「西平無罪，二百口伏誅，河中舊將，無不從坐，某等必死矣。」時魏王繼岌到泥溪，延孝報繼岌云：「河中兵士號哭，欲為亂。」丁酉，延孝至劍州，遂擁眾迴，自稱西川節度、三川制置等使，以檄招諭蜀人，<span class="jiaozhusup">「三川」原作「三州」，「蜀」字原無，據通鑑卷二七四增改。</span>三日間，眾及五萬。</p>
<p class="em2" id="p4"><a class="gg-link" href="#p4" onclick="return changeColor(this);"></a>己亥，繼岌至利州。是夜，守吉柏津使<span class="jiazhu">案：原本疑有闕文。</span>密告魏王曰：「得紹琛文字，令斷吉柏浮梁。」繼岌懼，乃令梁漢顒以兵控吉柏津。延孝已擁眾急趨西川，繼岌遣人馳書諭之。夜半，令監軍使李廷安召任圜，因署為副招討使，令圜率兵七千騎，與都指揮使梁漢顒、監軍李廷安討之。辛丑，先令都將何建崇擊劍門，下之。甲寅，圜以大軍至漢州，延孝來逆戰，圜令董璋以東川懦卒當其鋒，伏精兵於其後，延孝擊退東川之兵，急追之，遇伏兵起，延孝敗，馳入漢州，閉壁不出。西川孟知祥以兵二萬，與圜合勢攻之。<span class="jiazhu">案九國志李延厚傳：康延孝入漢州，知祥遣延厚率兵二千會李仁罕討之，將行，誓士卒曰：「今出師不三旬必破賊，乃立功圖賞之日也。士卒忠奮者立東廂，<span class="jiaozhusup">「忠奮者」原作「有誓忠」，據殿本、劉本、舊五代史考異改。九國志卷七李延厚傳本句作「士卒有誓報國恩不以家為慮者立東廂」。</span>衰疾者立西廂，無自苦也。」得請行者七百人，逐延孝西寨，斬首百餘級，竟拔其城。</span>漢州四面樹竹木為柵。三月乙丑，圜陣於金鴈橋，即率諸軍鼓譟而進，四面縱火，風焰亙空。於是延孝危急，引騎出戰，遇陣於金鴈橋，<span class="jiazhu">金鴈，原本作「京鴈」，今從通鑑改正。(影庫本粘籤)</span>又敗之，以十數騎奔綿州，何建崇追及，擒之，任圜命載以檻車。時孟知祥與任圜、董璋置酒高會，因引令延孝檻車至會，知祥問曰：「明公頃自梁朝脫身歸命，纔平汴水，節制陝郊，近領前鋒，克平劍外，歸朝之後，授爵冊勳，巨鎮尊官，誰與為競！奈何躁憤，自毀功庸，入此檻車，還為鄧艾，深可痛惜，誰肯愍之！」知祥因手自注盃以飲之。延孝曰：「自知富貴難消，官職已足。然郭崇韜佐命元勳，輔成大業，不動干戈，收獲兩川，自古殊功，但恐不及，一旦何罪，闔門被誅，延孝之徒，何保首領。以此思慮，不敢歸朝，天道相違，一旦至此，亦其命也，夫復何言！」及圜班師，行次鳳翔，中使向延嗣齎詔至，遂誅之。部下懷其首級，瘞於昭應縣民陳暉地。天成初，其子發之攜去。<span class="jiazhu">永樂大典卷一萬八千一百三十。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>朱守殷，小字會兒。莊宗就學，以廝養之役給事左右。及莊宗即位，為長直軍使，雖列戎行，不聞戰攻。每搆人之短長，中於莊宗，漸以心腹受委。河上對壘，稍遷蕃漢馬步都虞候。守殷守德勝寨，為梁將王彥章所攻，守殷無備，遂陷南寨。莊宗聞之曰：「駑才大悞予事！」因撤北寨，<span class="jiazhu">駑才，原本作「駑木」；北寨，原本作「此塞」，今俱從通鑑改正。(影庫本粘籤)</span>往固楊劉。明宗在鄆州，密請以覆軍之罪罪之，莊宗私於腹心，忍而不問。同光二年，為振武節度使，不之任，仍兼領蕃漢馬步軍。京城初定，內外警巡，恃憑主恩，蔑視勳舊，與景進互相表裏，又強作宿德之態，言語遲緩，自謂沉厚。<span class="jiazhu">案：以下疑有闕文。據歐陽史，莊宗東討，守殷將騎軍。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>及郭從謙犯興教門，步軍始亂，中使急召騎士，守殷按甲不進，莊宗獨領宦官斫射，屢退，而騎軍終不至。莊宗既崩，守殷擁眾方在北邙，憩於茂林之下。迨聞凶問，乃入內，選嬪御及珍寶以歸，恣軍士劫掠京都，翌日方定，率諸校迎明宗於東郊。天成初，授河南尹，判六軍諸衞事，加侍中，移汴州節度使。車駕將巡幸，外議諠然，初以為平吳，又云制置東諸侯。守殷乃生雲夢之疑，遂殺都校馬彥超、副使宋敬。<span class="jiazhu">案歐陽史云：守殷將叛，召都指揮使馬彥超與計事，彥超不從，守殷殺之。明宗憐彥超之死，以其子承祚為洺州長史。</span>守殷驅市人閉壁以叛，明宗途次京水，<span class="jiazhu">京水，原本作「涼水」，今從通鑑改正。(影庫本粘籤)</span>聞之，親統禁軍，倍程直抵其壘，長圍夾攻，縋城甚眾。守殷力屈，盡殺其族，引頸令左右盡其命。<span class="jiazhu">案儒林公議云：朱守殷與霍彥威同立明宗，尋判諸軍事兼河南尹，旋敍宣武軍節度使。時樞密使安重誨用事，汴之財利，遣中人筦榷之。守殷軍用不給，累表抗論，重誨既而復奪之，守殷不平，頗出怨言。重誨奏其反狀，明宗親率師討之。車駕至汴京，守殷自以本無不臣之意，為權臣誣奏，登城門望明宗叩頭，號哭稱寃。明宗思其功，許以開門自新，重誨已麾軍登陴，勢不可遏，城陷誅之。考守殷之叛，歐陽史、通鑑與薛史無異辭，而儒林公議以為守殷本無反心，為重誨所陷，蓋傳聞之互異也。(舊五代史考異)。</span>王師入城，索其黨，盡誅之。詔鞭守殷尸，梟首懸於都市，滿七日，傳送洛陽。<span class="jiazhu">永樂大典卷二千三十一。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>楊立者，潞州之小校。初事李嗣昭及李繼韜，皆畜養甚厚，繼韜被誅，憤憤失志。同光二年四月，有詔以潞兵三萬人戍涿州，<span class="jiazhu">案：通鑑作發安義兵三千戍涿州。(舊五代史考異)</span>將發，其眾謀曰：「我輩事故使二十年，衣食豐足，未嘗邊塞征行，苟於邊上差跌，白骨何歸？不如據城自固，事成則富貴耳。」因聚徒百餘輩，攻子城東門，城中大擾。副使李繼珂及監軍張機祚出奔。<span class="jiaozhusup">殿本、劉本同。影庫本粘籤云：「張機祚，原本作『飢祚』，今從通鑑改正。」按：通鑑卷二七三作張弘祚。</span>立自稱留後，率軍民上表請旄節。莊宗怒，命明宗與李紹真攻討，<span class="jiazhu">案：通鑑作李紹榮。(舊五代史考異)</span>一月拔之，生擒立及其同惡十餘人，送於闕下，皆磔於市。潞州城峻而隍深，故立輒敢據之，莊宗因茲詔諸道撤防城之備焉。<span class="jiazhu">永樂大典卷六千五十二。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>竇廷琬者，世為青州牙將，梁祖擢置左右。同光初，為復州遊奕使，姦盜屏跡，歷貝州刺史。未幾，請制置慶州鹽池，逐年出絹十萬疋，米十萬斛，遂以廷琬為慶州防禦使，俾制置之，由是嚴刑峻法，屢撓邊人。課利不集，詔移任於金州，廷琬據慶州叛，詔邠州節度使李敬周率兵討平之，夷其族。<span class="jiazhu">永樂大典卷一萬九千三百五十四。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>張虔釗，遼州人也。<span class="jiazhu">案九國志云：虔釗，遼州榆社人。父簡，唐檢校尚書左僕射。</span>初為太原牙校，以武勇聞於流輩，武皇、莊宗之世，累補左右突騎軍使。<span class="jiazhu">案九國志云：莊宗嘗以偏師取鎮陽，命虔釗率騎為先鋒，屢挫賊銳，遂陷其城。</span>明宗素聞虔釗有將帥才，及即位，擢為護駕親軍都指揮使，領春州刺史。天成中，與諸將圍王都於中山，大敗契丹於嘉山之下，及定州平，以功授滄州節度使。<span class="jiazhu">案北夢瑣言云：虔釗鎮滄州日，因亢旱民饑，發廩賑之，方上聞，帝甚嘉奬。他日秋成，倍斗徵斂，朝論鄙之。</span>移鎮徐州。長興中，為山南西道節度使兼西面馬步軍都部署。及末帝起于鳳翔，閔帝詔令虔釗帥部兵會王師於岐下。洎西師俱變，虔釗憤惋，退歸興元，因與洋州節度使孫漢韶俱送款於蜀。孟知祥待之尤厚，偽授本鎮節度使，俾知祥坐獲山南之地，由虔釗之故也。<span class="jiazhu">案北夢瑣言云：入蜀，取人產業，黷貨無厭，蜀民怨之。</span>孟昶嗣偽位，加檢校太師、兼中書令。晉開運末，蜀人聞契丹入洛，令虔釗率眾數萬，將寇秦、雍，俄聞漢高祖已定中原，虔釗無功而退。<span class="jiazhu">案九國志云：歷左右匡聖馬步軍都指揮使，出為昭武軍節度使。及漢祖即位，乃移鎮梁州，以觀朝廷之變。會晉昌軍節度使趙匡贊、鳳翔節度使侯益俱謀歸蜀，遂以虔釗為北面行營招討使，應接經營。俄而趙匡贊、侯益請昶出師，掠定三秦，因命虔釗與韓保貞等總師五萬出散關，雄武軍節度使何重建出隴右，奉鑾肅衞都虞候李廷珪出子午谷，會于雍州。廷珪始出子午谷，聞匡贊為王景崇所逼，棄城自拔東去，遂先退師。時虔釗、福誠、保貞師次陳倉，謀不相叶，而侯益聞匡贊已去，廷珪班師，亦誠款中變，閉壘不出。司天監趙廷樞累以雲氣不利為諷，保貞乃與福誠率所部取隴州道，會重建歸蜀。虔釗留寶雞，以勢孤不可深入，遂班師。</span>行至興州，感憤而卒。<span class="jiazhu">永樂大典卷六千三百五十。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>楊彥溫，汴州人，本梁朝之小校也。莊宗朝，累遷裨將。天成中，為河中副指揮使，及末帝鎮河中，尤善待之，因奏為衙內都指揮使。長興元年四月，乘末帝閱馬於黃龍莊，據城謀叛。末帝遣人詰之曰：「吾善待汝，何苦為叛？」彥溫報曰：「某非敢負恩，緣奉樞密院宣頭，<span class="jiazhu">宣頭，原本作「宜頭」，通鑑作「宣頭」。胡三省注云：中書用劄，樞密院用宣，今改正。(影庫本粘籤)</span>令某拒命，請相公但歸朝廷。」數日，詔末帝歸朝。明宗疑其詐，不欲興兵，授彥溫絳州刺史。安重誨堅請出師，即命西京留守索自通、侍衞步軍指揮使藥彥稠等帥兵攻之，五日而拔。自閉門及敗，凡十三日。初，彥稠出師，明宗戒之曰：「與朕生致彥溫，吾將自訊之。」及收城，斬首傳送，明宗深怒彥稠等。時議者以當時四海恬然，五兵載戢，蒲非邊郡，近在國門，而彥溫安敢狂悖。皆以為安重誨方弄國權，尤忌末帝之名，故巧作窺圖，究莫能傾陷也。彥溫愚昧，為人所嗾，故滅其族焉。<span class="jiazhu">永樂大典卷六千三百五十一。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>史臣曰：春秋傳云：「夫不令之臣，天下之所惡也。」故不復較其優劣焉。唯虔釗因避地以偷生，彥溫乃為人之所嗾，比諸叛臣，亦可矜也。<span class="jiazhu">永樂大典卷六千三百五十一。</span></p>
</div></body></html>