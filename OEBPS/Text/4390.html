<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷十九·梁書十九·列傳第九</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第九</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>氏叔琮，尉氏人也。唐中和末，應募為騎軍，初隸於龐師古為伍長。叔琮壯勇沈毅，膽力過人。太祖討巢、蔡於陳、許間，叔琮奮擊，首出諸校，太祖壯之，自行伍間擢為後院馬軍都將。時東伐徐、鄆，多歷年所，叔琮身當矢石，奮不顧命，觀者許焉。累遷為指揮使，尋奏授宿州刺史、檢校右僕射。太祖伐襄陽，叔琮失利，<span class="jiazhu">案舊唐書：光化元年七月，汴將氏叔琮陷趙匡凝之隨、唐、鄧等州。考薛史康懷英傳云：從氏叔琮伐襄、漢，懷英以一軍攻下鄧州。趙匡凝傳云：太祖遣氏叔琮伐之，匡凝懼，乞盟。是役也，實以勝歸，而薛史言其失利，疑別有據。歐陽史作攻襄陽戰數敗，因薛史原文而增益其辭，與舊唐書異。</span>降為陽翟鎮遏使，尋又捍禦晉軍於洹水有功，遷曹州刺史。</p>
<p class="em2" id="p1"><a class="gg-link" href="#p1" onclick="return changeColor(this);"></a>天復元年春，領大軍攻拔澤、潞，叔琮遂引兵北掠太原。師還，除晉州節度使。明年，太祖屯軍於岐下，晉軍潛襲絳州，前軍不利。晉軍恃勝攻臨汾，叔琮嚴設備禦。乃於軍中選壯士二人，深目虬鬚，貌如沙陀者，令就襄陵縣牧馬於道間。<span class="jiazhu">案：原本作「襄陽」，今據歐陽史改正。(舊五代史考異)</span>蕃寇見之不疑，二人因雜其行間，俄而伺隙各擒一人而來，晉軍大驚，且疑有伏兵，遂退據蒲縣。時太祖遣朱友寧將兵數萬赴應，悉委叔琮節制。既至，諸將皆欲休軍，叔琮曰：「若然，則賊必遁矣，遁則何功焉！」因夜出，潛師截其歸路，遇晉軍遊騎數百，盡殺之，遂攻其壘，拔之，斬獲萬餘眾，奪馬三百匹。太祖聞之，喜謂左右曰：「殺蕃賊，破太原，非氏老不可。」叔琮乃長驅收汾州，與晉人轉戰，直抵并壘。軍迴，以其功奏加檢校司空。自後累年，晉軍不敢侵軼。</p>
<p class="em2" id="p2"><a class="gg-link" href="#p2" onclick="return changeColor(this);"></a>叔琮養士愛民，甚有能政。天復三年，為鄜州留後，尋真領保大軍節度使、檢校司徒。及昭宗東遷，徵為右龍虎統軍，以衞洛陽。天祐元年八月，與朱友恭同受太祖密旨，弒昭宗於大內。既而責以軍政不理，貶白州司戶。<span class="jiazhu">案舊唐書哀帝紀：叔琮貶貝州司戶。歐陽史作流嶺南，不言其地。考當時賜叔琮等死，其勅云：「謫掾遐方，安能塞責？」若貝州近在河北，不得云遐方也。當從薛史作白州為是。</span>尋賜自盡。叔琮將死，呼曰：「賣我性命，欲塞天下之謗，其如神理何！」乾化二年，詔許歸葬。<span class="jiazhu">永樂大典卷一萬八千一百二十六。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>朱友恭，壽春人，本姓李，名彥威。丱角事太祖，性穎利，善體太祖意，太祖憐之，因畜為己子，賜姓，初名克讓，後改之。<span class="jiazhu">案通鑑云：友恭幼為全忠家僮，全忠養以為子。</span>時初建左長劍都，以友恭董之。從太祖四征，稍立軍功，累遷諸軍都指揮使、檢校左僕射。乾寧中，授汝州刺史，加檢校司空。光化初，淮夷侵鄂渚，武昌帥杜洪來乞師，太祖遣友恭將兵萬餘，濟江應援，引兵至龍沙、九江而還，軍聲大振。時淮寇據黃州，友恭攻陷其壁，獲賊將瞿章，俘斬萬計。途經安陸，因襲殺刺史武瑜，盡收其眾，以功為潁州刺史，加檢校司徒。天復中，為武寧軍留後。天祐初，昭宗東遷洛邑，徵拜左龍虎統軍，以衞宮闕。尋與氏叔琮同受太祖密旨，弒昭宗於洛陽宮。既而太祖自河中至，責以慢於軍政，貶崖州司戶，<span class="jiazhu">案北夢瑣言云：朱全忠以朱友諒、氏叔琮扇動軍情，請誅朱友諒、氏叔琮，以成濟之罪歸之。友諒臨刑訴天曰：「天若有知，他日亦當如我。」後全忠即位，為子友珪所弒，竟如其言。考歐陽史、通鑑俱作友恭，而北夢瑣言作友諒，殊誤。</span>仍復其本姓名，與氏叔琮同日賜死。<span class="jiazhu">永樂大典卷二千三十一。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>王重師，潁州長社人也。<span class="jiazhu">案：歐史潁州作許州。</span>材力兼人，沈嘿大度，臨事有權變，劍矟之妙，冠絕於一時。唐中和末，蔡寇陷許昌，重師脫身而來，太祖異其狀貌，乃隸於拔山都。<span class="jiazhu">案：原本作「技山」，歐陽史作「拔山」。當時軍旅皆以都名，如黑雲都、銀鎗都、效節都、橫衝都之類。今從歐陽史改正，并增入「都」字。(舊五代史考異)　　拔山都，原本作「技山」，歐陽史作「拔山」。考當時軍旅以都名者，如黑雲都、銀槍都，則取衣服器用為號；如效節都、橫衝都，則取古人嘉名為號。拔山都，當是取史記拔山蓋世之義。原本疑有脫誤，今從歐陽史改正。(影庫本粘籤)</span>每於軍前効用，頗出儕類。文德中，令董左右長劍軍。太祖伐上蔡，重師力戰有功。及討兗、鄆，擢為指揮使，奏授檢校右僕射。重師枕戈擐甲五六年，於齊、魯間凡經百餘戰，由是威震敵人。尋授檢校司空，為潁州刺史。乾寧中，太祖攻濮州，縱兵壞其墉，濮人因屯火塞其壞壘，煙焰亙空，人莫敢越。重師方苦金瘡，臥於軍次，諸將或勉之，乃躍起，命壯士悉取軍中氊罽投水中，擲於火上，重師然後率精銳，持短兵突入，諸軍踵之，濮州乃陷。重師為劍槊所傷，身被八九創，丁壯荷之還營，且將斃矣。太祖驚惜尤甚，曰：「雖得濮壘，而失重師，奈何！」亟命以奇藥療之，彌月始愈。尋知平盧軍留後，加檢校司徒。其後北伐幽、滄、鎮、定，屢與晉軍接戰，頗得士心，故多勝捷。天祐中，授雍州節度使，加同平章事。數年治戎卹民，頗有威惠。開平中，為劉捍所搆，太祖深疑之，然未有以發其事。<span class="jiazhu">案通鑑：佑國軍節度使王重師鎮長安數年，帝怒其貢奉不時，召重師入朝。是重師之得罪，由貢奉不時，與薛史異。</span>無何，擅遣裨將張君練縱兵深入邠、鳳，君練敗北。太祖聞之，怒其專擅，因追而斬之。<span class="jiazhu">永樂大典卷一萬八千一百二十六。　　案：通鑑不載張君練縱兵之事，惟云劉捍至長安，王重師不為禮，捍譖之帝，曰：「重師潛與邠、岐通。」甲申，貶溪州刺史，尋賜自盡，夷其族。此傳未經詳載。據劉知俊傳，太祖云：「王重師得罪，劉捍悞予事也。」與通鑑合。此傳不載，蓋史家前後省文。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>朱珍，徐州豐縣雍鳳里人也。太祖初起兵，珍與龐師古、許唐、李暉、丁會、氏叔琮、鄧季筠、王武等八十餘人，以中涓從，摧堅陷陣，所向盪決。及太祖鎮汴，兼領招討使，署珍為宣武右職，以總腹心。於是簡練軍伍，裁制綱紀，平巢破蔡，多珍之力也。</p>
<p class="em2" id="p6"><a class="gg-link" href="#p6" onclick="return changeColor(this);"></a>始尚讓以驍騎五千人至繁臺，珍與龐師古、齊奉國等擊退之。及黃巢敗，珍與并帥李克用追至寃句而還。尋從太祖以汴、宋、亳之師入西華，破王夏寨，勇冠軍鋒，以功加秩。光啟元年，署諸軍都指揮使，始為上將。於是軍焦夷，敗蔡師鐵林三千人，盡俘其將。復西至汝、鄭，南過陳、潁，繚宋、亳、滑、濮間，與蔡賊交戰，鏖伏襲殺，不知其數。會滑州節度使安師儒戎政不治，太祖命珍與李唐賓率步騎以經略之。始入境，遇大雪，令軍士無得休息，一夕馳至壁下，百梯並升，遂乘其墉，滑州平。<span class="jiazhu">滑州下原本衍「刺史」二字，今據文刪去。(影庫本粘籤)</span>時太祖方謀濟師，乃遣珍往淄州募兵，行次任縣，東面都統齊克讓伏兵於孫師陂以邀珍，珍大破之。進軍至牙山，都虞候張仁遇白珍曰：「軍有不齊者，當先斬本都將，後以狀聞，願許之。」珍怒其專，乃斬仁遇以徇軍，由是諸將感懼。兵至乾封，與淄人戰於白草口，敗之。青人以步騎二萬，列三寨于金嶺驛，珍與戰，連破之，殲其師，盡獲軍器戎馬。是夕，攻博昌，大獲兵眾。其後破盧瑭、張晊及朱瑄、朱瑾之眾，平定曹、濮，未嘗不在戰中。</p>
<p class="em2" id="p7"><a class="gg-link" href="#p7" onclick="return changeColor(this);"></a>梁山之役，始與李唐賓不協。珍在軍嘗私迎其室於汴，而不先請，太祖疑之，<span class="jiazhu">案：通鑑作全忠怒，追還其妻，殺守門者。(舊五代史考異)　　案通鑑云：全忠怒，追還其妻，殺守門者。使親吏蔣玄暉召珍，以唐賓代總其眾。館驛巡官敬翔曰：「朱珍未可輕取，恐其猜懼生變。」全忠懼，使人追止之。與薛史異。(孔本)</span>密令唐賓察之。二將不相下，因而交諍。唐賓夜斬關還汴以訴，珍亦棄軍單騎而至，太祖兩惜之，故不罪，俾還於師。復以踏白騎士入陳、亳間，以邀蔡人，遂南至斤溝，破淮西石璠之師二萬，據璠以獻。珍旋師自亳北趣靜戎，濟舟于滑，破黎陽、臨河、李固三鎮。軍於內黃，敗樂從訓萬餘人，<span class="jiazhu">案通鑑考異云：珍往救從訓，而云敗從訓，誤也。(舊五代史考異)　　案：通鑑作樂從訓來告急，遣都指揮使朱珍等分兵救從訓，與此傳異。(殿本)</span>分命聶金、范居實略澶州，與魏師遇於臨黃，魏軍有豹子軍二千人，戮之無噍類，威振河朔。復攻淮西，至蔡，夾河而寨，敗賊將蕭皓之眾，皆擁於河溺死之。進軍蔡州，營其西南，既破羊馬垣，遇雨班師。珍以兵援劉瓚，赴楚州，至襄山南，遇徐戎扼其路，珍乃攻豐，下之。時溥乃以全師會戰於豐南吳康里，珍乃收豐，破其三萬餘眾。及蔡賊平，珍比諸將功居多。</p>
<p class="em2" id="p8"><a class="gg-link" href="#p8" onclick="return changeColor(this);"></a>龍紀初，與諸將屯於蕭縣，以禦時溥，珍慮太祖自至，令諸軍葺馬廄以候巡撫，李唐賓之裨將嚴郊獨慢焉，軍候范權恃珍以督之。唐賓素與珍不協，果怒，乃見以訴其事，珍亦怒曰：「唐賓無禮！」遂拔劍斬之，珍命騎列狀陳其事。太祖初聞唐賓之死，驚駭，與敬翔謀，詐令有司收捕唐賓妻子下獄，以安珍心。太祖遂徑往蕭縣，距蕭一舍，珍率將校迎謁，梁祖令武士執之，責其專殺，命丁會行戮。<span class="jiazhu">案：歐陽史作珍自縊死。</span>都將霍存等數十人叩頭以救，太祖怒，以坐床擲之，乃退。<span class="jiazhu">永樂大典卷二千三十一。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>李思安，陳留張亭里人也。初事汴將楊彥洪為騎士。好拳勇，未弱冠，長七尺，超然有乘時自奮之意。唐中和三年，太祖鎮汴，嘗大閱戎旅，覩其材，甚偉之，因錫名思安，字貞臣。思安善飛矟，所向披靡，每從太祖征伐，常馳馬出敵陣之後，測其厚薄而還。或敵人有恃猛自衒者，多命取之，必鷹揚飇卷，擒馘於萬眾之中，出入自若，如蹈無人之地。太祖甚惜之，命副王虔裕為踏白將。</p>
<p class="em2" id="p10"><a class="gg-link" href="#p10" onclick="return changeColor(this);"></a>時巢、蔡合從，太祖每遣偵邏，必率先獨往。巢敗走，思安領所部百餘人追賊，殺戮掩奪，眾莫敢當。尋領軍襲蔡寇於鄭，都將李唐賓馬躓而墜，思安援槊刺追者，唐賓復其騎而還。又嘗與蔡人鬬，當陣生擒賊將柳行實。其後渡長淮，下天長、高郵二邑，又拒孫儒，迫濠州，皆有奇績。累遷為諸軍都指揮使，奏官至檢校左僕射，尋拜亳州刺史。練兵禦寇，邊境肅然。思安為性勇悍，每統戎臨敵，不大勝，必大敗。</p>
<p class="em2" id="p11"><a class="gg-link" href="#p11" onclick="return changeColor(this);"></a>開平元年春，率兵伐幽州，營於桑乾河，擄獲甚眾，燕人大懼。及軍迴，率諸軍伐潞，累月不克，師人多逸。太祖怒甚，詔疏其罪，盡奪其官爵，委本郡以民戶係焉。踰歲起之，復令領兵，亦無巨績可紀。太祖嘗因命將授鉞，謂左右曰：「李思安當敵果敢，無出其右者，然每遇藩方擇材，吾將用之，則敗聞必至，如是者二三矣，則知飛將數奇，前史豈虛言哉！」乾化元年秋，又以為相州刺史。思安自謂當擁旄仗鉞，及是殊不快意，但日循晏安，無意為政。及太祖北征，以候騎之誤，落然無所具，而復壁壘荒圮，帑廩空竭，太祖怒，貶柳州司戶，尋賜死於相州。<span class="jiazhu">永樂大典卷一萬三百八十八。　　案通鑑：乾化元年九月丙午，<span class="jiaozhusup">原作「開化元年丙午」，據通鑑卷二六八改。</span>至相州，刺史李思安不意帝猝至，落然無具，坐削官爵。二年正月丁卯，帝至獲嘉，追思李思安去歲供饋有闕，貶柳州司戶，尋長流思安于崖州，賜死。據薛史，則思安賜死即在相州，未嘗至貶所，與通鑑異。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>鄧季筠，宋州下邑人也。少入黃巢軍，隸於太祖麾下。及太祖鎮汴，首署為牙將，主騎軍。伐鄆之役，生擒排陣將劉矯以獻。唐大順初，唐帝命丞相張濬伐太原，太祖奉詔出師，西至高平，與晉人接戰，軍既不利，季筠為晉人所擒。克用見之甚喜，釋縛，待以賓禮，俄典戎事。季筠在并門凡四稔。<span class="jiazhu">案：通鑑考異引唐餘錄，謂季筠與李存孝並賜死，蓋傳聞之誤。</span>景福二年，晉軍攻邢臺，季筠領偏師預其役，將及邢，邢人陣於郊，兩軍酣戰之際，季筠出陣，飛馬來歸，太祖大加奬歎，賞賚甚厚。時初置廳子都，最為親軍，命季筠主之，旋改統親騎，又遷將中軍。天祐三年，奏授登州刺史，下車稱理。登州舊無羅城，及季筠至郡，率丁壯以築之，民甚安之，因相與立碑以頌其績。太祖受禪，改鄭州刺史，尋主兵於河中，為都指揮使。時并人寇平陽，季筠接戰於洪洞，大克，拜華州防禦使。又繼領龍驤等諸軍騎士，累官至檢校司空。栢鄉之役，季筠臨陣前却，太祖亦未之罪。乾化二年春，太祖親伐鎮、定，駐於相州，因閱馬，怒其馬瘦，與魏博軍校何令稠、陳令勳同斬於纛下。<span class="jiazhu">永樂大典卷一萬八千一百二十六。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>黃文靖，金鄉人。少附於黃巢黨中，巢敗，歸於太祖，累署牙職，繼遷諸軍指揮使，從太祖南平巢、蔡，北定兗、鄆，皆有功。唐大順中，佐葛從周送朱崇節入潞。會晉軍十餘萬近逼垣寨，文靖慮孤軍難守，乃與葛從周啟闉出師，文靖為殿，命矢刃皆外向，持重而還，晉人不敢逼。其年冬，與康懷英渡淮，入壽春之境，下安豐、霍丘，至光州<span class="jiazhu">光州，原本作「先州」，今據十國春秋改正。(影庫本粘籤)</span>而還。光化初，晉將李嗣昭、周德威寇於山東，文靖佐葛從周統大軍禦之。至沙河，敗晉軍五千餘騎，遂逐之，越張公橋乃止。後旬日，復與晉人戰於邢州之北，擒蕃將賁金鐵、慕容藤、李存建等百餘人，奪馬數千匹，尋以功表授檢校左僕射、耀州刺史。天祐二年春，命佐楊師厚深入淮甸，越壽春，侵廬江，軍至大獨山，遇淮夷，殺五千餘眾，振旅而還。改蔡州刺史，加檢校司空，又遷潁州刺史。太祖受禪，復為蔡州刺史，入為左神武統軍，又改左龍驤使。乾化元年，從太祖北征，因閱馬得罪，命斬之。文靖驍果善戰，諸將皆惜之。<span class="jiazhu">永樂大典卷一萬八千一百二十六。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>胡規，兗州人。初事朱瑾為中軍都校。兗州平，署為宣武軍都虞候。佐葛從周伐鎮、定，從張存敬收晉、絳，皆有功，署為河中都虞候，榷鹽務。天復中，太祖迎駕在岐下，以規權知洽州。<span class="jiaozhusup">殿本用，劉本作洛州。</span>昭宗還長安，詔授皇城使。及東遷，以為御營使。駕至洛，授內園莊宅使。天祐三年，佐李周彝討相州，獨當州之一面，頗以功聞，軍還，權知耀州事。明年，討滄州，為諸軍壕寨使。太祖受禪，除右羽林統軍，尋佐劉鄩統兵收潼關，擒劉知浣獻之，乃以為右龍虎統軍兼侍衞指揮使。乾化元年，詔修洛河堤堰，軍士因之斬伐百姓園林太甚，河南尹張宗奭奏之，規得罪，賜死。<span class="jiazhu">永樂大典卷一萬八千一百二十七。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>李讜，河中臨晉人。少時遊秦、雍間，為人勇悍多力，甚有氣誼。唐廣明初，黃巢陷長安，讜遂得仕於其間，巢以讜為內樞密使，<span class="jiazhu">案：新唐書黃巢傳及通鑑皆言巢以費傳古為樞密使，不載李讜，疑與傳古先後授偽官也。</span>蓋讜曾委質於宦者，出入於宮禁間，巢以此用焉。其後巢軍既敗，讜乃束身歸於太祖，署為左德勝騎軍都將。從太祖討蔡賊，頗立軍功。及東伐兗、鄆，以所部士伍俘獲甚眾，改元從騎將，表授檢校右僕射。郴王友裕領兵攻澤州，時太祖駐大軍於盟津，乃令讜將兵越太行，授以籌謀。讜頗違節度，久而無功，<span class="jiazhu">案唐書李存孝傳云：李讜收軍而遁，存孝擊至馬牢川，俘斬萬計。此傳不載，蓋前後省文。</span>太祖遣追還，廷責其罪，戮之於河橋。<span class="jiazhu">永樂大典一萬三百八十八。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>李重胤，<span class="jiazhu">案：重胤，原本作「重裔」，蓋薛史沿避諱舊例，今改畫一。</span>宋州下邑人。狀貌雄武，初在黃巢黨中，推為剛鷙。唐中和四年五月，同尚讓、李讜等率眾至繁臺，與太祖之軍相拒。及巢寇漸衰，乃率眾來降。太祖素識之，拔用不次，署為先鋒步軍都頭。與胡真援河陽，逼懷州。重胤以部下兵突之，射中蕃將安休休。又令與李讜率騎軍至陝，應接郭言，迴次澠池，破賊帥黃花子之眾，改滑州夾馬指揮使。蔡賊圍汴，重胤以步兵攻下三寨，擄獲甚多。太祖大舉伐宗權，俾重胤以滑兵為先鋒。及東討徐州，下豐、蕭二邑，轉右廂馬步軍指揮使。大順元年秋，從郴王友裕收澤州，與晉軍戰於馬牢川，王師敗績，迴守河陽。太祖謂諸將曰：「李讜、重胤違我節度，不能立功，頗辜任使。」於是與李讜<span class="jiazhu">於是與李讜，原本脫「與」字，今據文增入。(影庫本粘籤)</span>並戮於河橋。<span class="jiazhu">永樂大典卷一萬三百八十八。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>范居實，絳州翼城人。事太祖，初為隊將，從討巢、蔡有功。又從朱珍收滑州，改左廂都虞候。預破兗、鄆功，遷感義都頭、鄭州馬軍指揮使。幽州劉仁恭舉眾南下，寇魏郡北闉，居實與葛從周、<span class="jiazhu">葛從周，原本脫「從」字，今據文增入。(影庫本粘籤)</span>張存敬率兵救魏，大破幽、滄之眾於內黃。太祖迎昭宗於岐下，以居實為河中馬軍都指揮使。及昭宗還京，賜迎鑾毅勇功臣，遙領錦州刺史，又遷左龍驤馬軍都指揮使。從征淮南迴，改登州刺史，轉左神勇軍使。開平元年，用軍於潞州，命居實統軍以解澤州之圍，授耀州刺史，令以郡兵屯固鎮，尋除澤州刺史。居實拳勇善戰，頗立軍功，在郡以戎備不理，詔追赴闕，暴其翫寇之罪而斬之。<span class="jiazhu">永樂大典卷一萬六千五百十七。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>史臣曰：叔琮而下，咸以鷹犬之才，適遇雲龍之會，勤勞王室，踐履將壇，然俱不得其死，豈不惜哉。得非鳥盡弓藏，理當如是耶？將梁祖之雄猜，無漢高之大度歟？乃知自古帝王，能保全功臣者，唯光武一人而已矣。語曰「弒父與君，亦不從也」，而叔琮、友恭從之，何也？既為盜跖所嗾，豈免成濟之誅，臨終之言，益彰其醜也。<span class="jiazhu">永樂大典卷一萬六千五百十七。</span></p>
</div></body></html>