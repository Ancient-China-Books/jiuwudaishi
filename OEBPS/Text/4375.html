<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷四·梁書四·太祖紀第四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>太祖紀第四</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>開平二年正月癸酉，帝御金祥殿，受宰臣文武百官及諸藩屏陪臣稱賀。諸道貢舉一百五十七人，見于崇元門。<span class="jiaozhusup">殿本、劉本句下有「封從子友寧為安王，友倫為密王」十三字，盧本、冊府卷一九七均無，係殿本增補者。</span>幽州劉守光進海東鷹鶻<span class="jiaozhusup">「劉守光」原作劉守文，冊府卷一九七同，據劉本、本書卷一三五劉守光傳改。按天祐四年四月，守光自為幽州節度，其兄守文在滄州。</span>、蕃馬、氈罽、方物。<span class="jiazhu">冊府元龜卷一百九十七。　　案五代春秋：正月，晉王克用薨。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>二月，自去冬少雪，春深農事方興，久無時雨，兼慮有災疾，帝深軫下民，遂命庶官徧祀於羣望，掩瘞暴露，令近鎮案古法以禳祈，旬日乃雨。<span class="jiazhu">永樂大典卷二千六百三十。　　案通鑑：二月癸亥，酖殺濟陰王於曹州。新唐書昭宣帝紀亦云二月遇弒。歐陽史作正月己亥，卜郊于西都，弒濟陰王。與諸書異。</span>帝以上黨未收，因議撫巡，便往西都赴郊禋之禮。乃下令曉告中外，取三月一日離東京，以宰臣韓建權判建昌宮事，<span class="jiazhu">案五代會要：十月，以尚書兵部侍郎李皎為建昌宮副使。(舊五代史考異)</span>兵部侍郎姚洎為鹵簿使，<span class="jiaozhusup">原作「姚泊」，冊府卷二０五同，據殿本、劉本、本書卷八梁末帝紀改。</span>開封尹、博王友文為東都留守。<span class="jiaozhusup">殿本、劉本句下有「辛未，契丹主安巴堅遣使貢良馬」十三字，殿本考證云：「安巴堅舊作阿保機，今改。」盧本、冊府卷二０五均無，係殿本增補者。以後影庫本正文中出現「安巴堅」，均係輯錄舊五代史時據遼史索倫國語解所改，今恢復為「阿保機」，不另出校。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>三月壬申，帝親統六軍，巡幸澤、潞。是日寅時，車駕西幸，宰臣并要切司局皆扈從，晚次中牟。<span class="jiazhu">冊府元龜卷二百五。</span>下詔，以去年六月後，昭義行營陣歿都將吏卒死于王事，追念忠赤，乃錄其名氏，各下本軍，令給養妻孥，三年內官給糧賜。<span class="jiazhu">冊府元龜卷一百九十五。</span>丁丑，幸澤州。辛巳，<span class="jiazhu">案：辛巳，歐陽史、通鑑俱作壬午。(舊五代史考異)</span>以同州節度使劉知俊為潞州行營招討使。壬午，宴扈駕羣臣并勞知俊，賜以金帶、戰袍、寶劍、茶藥。<span class="jiazhu">永樂大典卷一萬六千七百四十六。</span>甲申，登東北隅逍遙樓蒐閱騎乘，旌甲滿野。<span class="jiazhu">冊府元龜卷二百一十四。</span>丙申，招討使劉知俊上章請車駕還東京，蓋小郡湫隘，非久駐蹕之所。達覽，帝俞其請。<span class="jiazhu">冊府元龜卷二百五。</span>以鴻臚卿李嵸唐室宗屬，封萊國公，為二王後。有司奏：「萊國公李嵸合留三廟，於西都選地位建立廟宇，以備四仲祀祭，命度支供給，以遵彝典。」<span class="jiazhu">冊府元龜卷二百一十一。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>四月，以吏部侍郎于兢為中書侍郎、平章事，以翰林奉旨學士張策為刑部侍郎、平章事。時帝在澤州，拜二相於行在。<span class="jiazhu">冊府元龜卷一百九十九。　　案通鑑：癸巳，門下侍郎、同平章事張文蔚卒。癸卯，門下侍郎、同平章事楊涉罷為右僕射。是拜二相於行在，所以代張文蔚、楊涉也。梁代避諱，改「承旨」為「奉旨」，通鑑誤作「承旨」。</span>四月丙午，車駕離澤州。丁未，駐蹕於懷州，宴宰臣文武百官。辛亥，至鄭州。壬子，幸東京。<span class="jiazhu">案：五代春秋作丙午，帝還東都。歐陽史作壬子，至澤州。惟通鑑與薛史同。(舊五代史考異)</span>丙寅，車駕幸繁臺觀稼。<span class="jiazhu">冊府元龜卷二百五。</span>鄢陵居人程震以兩歧麥穗并畫圖來進。<span class="jiazhu">冊府元龜卷二百二。</span>甲寅，淮寇侵軼<span class="jiazhu">侵軼，原本作「侵軹」，今據文改正。(影庫本粘籤)</span>潭、岳邊境，欲援朗州，以戰艦百餘艘揚帆西上，泊鼎口。湖南馬殷遣水軍都將黃瑀率樓船遮擊之，賊眾沿流宵遁，追至鹿角鎮。<span class="jiazhu">冊府元龜卷二百一十七。</span>詔以戶部尚書致仕裴迪復為右僕射。迪敏事慎言，達吏治，明籌算。帝初建節旄於夷門，迪一謁見如故知，乃辟為從事。自是之後，歷三十年，委四鎮租賦、兵籍、帑廩、官吏、獄訟、賞罰、經費、運漕，事無巨細，皆得專之。帝每出師，即知軍州事，逮于二紀，不出梁之闉閎，甚有裨贊之道。禪代之歲，命為太常卿，屬年已耆耄，視聽昏塞，不任朝謁，遂請老，許之。期月復起，師長庶官焉。<span class="jiazhu">冊府元龜卷二百一十一。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>五月丁丑，王師圍潞州將及二年，李進通危在旦夕，不俟攻擊，當自降。太原李存勗以厚幣誘結北蕃諸部，並其境內丁壯，悉驅南征决戰，以救上黨之急。部落帳族，馳馬勵兵，<span class="jiaozhusup">殿本同。劉本「勵」作「厲」，冊府卷二一七作「馳馬甲兵」。</span>數路齊進，於銅鞮樹寨，旗壘相望。<span class="jiazhu">冊府元龜卷二百一十七。</span>王師敗於潞州。<span class="jiazhu">永樂大典卷一萬四千二百一十二。　　案：潞州之敗，歐陽史作五月己丑，通鑑作壬申。(舊五代史考異)</span>己丑，令下諸州，去年有蝗蟲下子處，蓋前冬無雪，至今春亢陽，致為災沴，實傷隴畝。必慮今秋重困稼穡，自知多在荒陂榛蕪之內，所在長吏各須分配地界，精加翦撲，以絕根本。壬辰夜，火星犯月，太史奏，災合在荊楚。乃令設武備，寬刑罰，恤人禁暴以禳之。<span class="jiazhu">永樂大典卷二千六百三十。</span>軍前行營都將康懷英、孫海金以下主將四十三人，於右銀臺門進狀待罪。帝以去年發軍之日不利，有違兵法，並釋放，兼各賜分物酒食勞問。<span class="jiazhu">永樂大典卷一萬四千二百一十二。</span>制<span class="jiaozhusup">原作「封」，冊府卷一九六同，據殿本改。</span>：義昌軍節度使劉守文加中書令，封大彭王；盧龍軍節度使劉守光封河間郡王；<span class="jiazhu">河間，原本作「河澗」，今據文改正。(影庫本粘籤)</span>許州節度使馮行襲封長樂王。<span class="jiazhu">冊府元龜卷一百九十六。</span>是月癸未，淮賊寇荊州石首縣，襄陽舉舟師沿瀺港襲敗之。<span class="jiazhu">冊府元龜卷二百一十七。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>六月辛亥，以亢陽，慮時政之闕，乃詔曰：「邇者下民喪禮，法吏舞文，銓衡既失於選求，州鎮又無其舉刺，風俗未厚，獄訟實繁，職此之由，上遭天譴。」至是，决遣囚徒及戒勵中外。丙寅，月犯角宿，帝以其分野在兗州，乃令長吏治戎事，設武備，省獄訟，恤疲病，祈福禳災，以順天戒。<span class="jiazhu">永樂大典卷二千六百三十。</span>丙辰，邠、岐來寇，雍西編戶困于逃避，且芟害禾稼，結營自固。踰月，同州劉知俊領所部兵擊退，襲至幕谷，<span class="jiazhu">案：歐陽史作漠谷，五代春秋仍作幕谷。</span>大破之，俘斬千計，收其器甲，宋文通僅以身免。<span class="jiazhu">冊府元龜卷二百一十七。</span>詔曰：「敦尚儉素，抑有前聞，斥去浮華，期臻至理。如聞近日貢奉，競務奢淫，或奇巧蕩心，或雕鐫溢目，徒殫資用，有費工庸。此後應諸道進獻，不得以金寶裝飾戈甲劍戟，至於鞍勒，不用塗金及雕刻龍鳳。如有此色，所司不得引進。」<span class="jiazhu">永樂大典卷一萬九千五百九十九。</span>邕州奏，鏌鎁山僧法通、道璘有道行，各賜紫衣。<span class="jiazhu">冊府元龜卷一百九十四。</span>是月壬戌，岳州為淮賊所據，帝以此郡<span class="jiazhu">此郡，原本作「北郡」，今據文改正。(影庫本粘籤)</span>五嶺、三湘水陸會合之地，委輸商賈，靡不由斯，遂令荊湘湖南北舉舟師同力致討。<span class="jiaozhusup">殿本、劉本、冊府卷二一七同。冊府卷二一六作「遂令荊襄、湖南皆舉舟師，同力攻討」。</span>王師集，淮夷毀壁焚郛郭而遁。<span class="jiazhu">冊府元龜卷二百一十七。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>秋七月甲戌，大霖雨，陂澤泛溢，頗傷稼穡，帝幸右天武軍河亭觀水。<span class="jiazhu">冊府元龜卷二百五。</span>幸高僧臺閱禁衞六軍。<span class="jiazhu">冊府元龜卷二百一十四。</span>詔曰：「車服以庸，古之制也；貴賤無別，罪莫大焉。應內外將相，許以銀飾鞍勒，其刺史都將內諸司使以降，祇許用銅，<span class="jiaozhusup">「許」原作「取」，據冊府卷一九一、會要卷六改。</span>冀定尊卑，永為條制。仍令執法官糾察之。」<span class="jiazhu">冊府元龜卷一百九十一。　　案五代會要載七月敕曰：祭祀之儀，有國大事，如聞官吏慢于恪恭，牲具禮容有異精審，宜令御史臺疏其條件奏聞。(舊五代史考異)</span>癸巳，以禪代已來，思求賢哲，乃下令搜訪牢籠之，期以好爵，待以優榮，各隨其材，咸使登用。宜令所在長吏，切加搜訪，每得其人，則疏姓名以聞。如在下位不能自振者，有司薦導之；如任使後顯立功勞，別加遷陟。<span class="jiazhu">冊府元龜二百一十三。</span>勅禁屠宰兩月。<span class="jiazhu">冊府元龜卷一百九十五。</span>甲午，以高明門外繁臺為講武臺。是臺西漢梁孝王之時，嘗按歌閱樂於此，當時因名曰吹臺。其後有繁氏居於其側，里人乃以姓呼之，時代綿寢，<span class="jiazhu">案：綿寢，原作「綿浸」，今據通鑑注改正。(舊五代史考異)</span>雖官吏亦從俗焉。帝每登眺，蒐乘訓戎，宰臣以是事奏而名之。<span class="jiazhu">冊府元龜卷一百九十六。　　案：以上又見通鑑注所引薛史，與冊府元龜相符，惟字句稍有異同。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>八月辛亥，勅應有暴露骸骨，各委差人埋瘞。<span class="jiazhu">冊府元龜卷一百九十五。</span>兩浙錢鏐奏，請重鑄換諸州新印。<span class="jiazhu">冊府元龜卷一百九十一。</span>詔禁戢諸軍節級兵士及供奉官受旨殿直以下各脩禮敬。<span class="jiazhu">冊府元龜卷一百九十一。</span>甲寅，太史奏，壽星見於南方。<span class="jiazhu">冊府元龜卷二百二。</span>兩浙錢鏐奏，改管內紫極宮為真聖觀，<span class="jiazhu">冊府元龜卷一百九十四。</span>改臨安縣廣義鄉為衣錦鄉。<span class="jiazhu">通鑑注引薛史。　　案十國春秋吳越世家：八月，梁敕改唐山縣為吳昌縣，<span class="jiaozhusup">原作「敕封」，據十國春秋卷七八吳越武肅王世家改。</span>唐興縣為天台縣。又敕升杭、越等州為大都督府。復改新城縣曰新登，長城縣曰長興，樂成縣曰樂清，避梁諱也。(舊五代史考異)</span>甲子夜，東方有大流星，光明燭地，有聲如裂帛。<span class="jiazhu">永樂大典卷七千八百六十六。</span>廣州上言，<span class="jiaozhusup">原作「唐州」，據冊府卷二０二改。按新唐書卷四０地理志，唐州已於天祐三年朱全忠表請更名泌州。</span>白龍見，圖形以進。<span class="jiazhu">永樂大典卷五百二十。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>九月丙子，太原軍出陰地關南牧，寇掠郡縣，晉、絳有備。帝慮諸將翫寇，乃下詔親議巡幸，命有司備行。丁丑，翠華西狩，宰臣、翰林學士、崇政院使、金吾仗及諸司要切官皆扈從，餘文武百官並在東京。壬午，達雒陽。帝御文思殿受朝參，許、汝、孟、懷牧守來朝，<span class="jiazhu">孟、懷，原本作「盂懷」，今據文改正。(影庫本粘籤)</span>澤州刺史劉重霸面陳破敵之策。癸未，西幸，宿新安。丙戌，至陝州駐蹕，<span class="jiaozhusup">「蹕」字原無，據冊府卷二０五補。</span><span class="jiazhu">案：通鑑作乙酉。(舊五代史考異)</span>蒲、雍、同、華牧守皆進鎧甲、騎馬、戈戟、食味、方物。<span class="jiazhu">冊府元龜卷二百五。</span>幽州都將康君紹等十人自蕃賊寨內來投，又幽州騎將高彥章八十人騎先在并州，乃於晉州軍前來降。至是到行在，皆賜分物衣服，放歸本道，以示懷服。<span class="jiazhu">冊府元龜卷二百一十五。</span>丁亥，至陳州，賜宴扈從官。<span class="jiaozhusup">殿本、劉本同。冊府卷一九七作「丁亥，西幸陳州，錫宴扈從官」，卷二０五僅作「丁亥，錫宴扈從官」。按上文有「丙戌，至陝州駐蹕」，由陝州至陳州，非一日可達，下文又有「十月己亥，上在陝」，疑此「至陳州」三字衍文。</span><span class="jiazhu">永樂大典卷一萬六千七百四十六。</span>戊子，延州賊軍寇上平關，又太原軍攻平陽，烽火羽書，晝夜繼至。乙丑，六軍統軍牛存節、黃文靖各領所部將士赴行在。甲午，太原步騎數萬攻逼晉、絳，踰旬不克，知大軍至，乃自焚其寨，至夕而遁。<span class="jiazhu">冊府元龜卷二百五。　　至夕而遁，原本作「至久」，今參考通鑑改正。(影庫本粘籤)</span>福州貢玳瑁琉璃犀象器，并珍玩、香藥、奇品、海味，色類良多，價累千萬。<span class="jiazhu">冊府元龜卷一百九十七。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>十月己亥，上在陝。兩浙節度使奏，於常州東州鎮殺淮賊萬餘人，獲戰船一百二隻。<span class="jiazhu">冊府元龜卷二百一十七。</span>以行營左廂步軍指揮使賀瓌為左龍虎統軍，以左天武軍夾馬指揮使尹皓為輝州刺史，以右天武都頭韓瑭為神捷指揮使，左天武第三都頭胡賞為右神捷指揮使，仍賜帛有差，以解晉州圍之功也。<span class="jiazhu">冊府元龜卷二百一十。</span>以尹皓部下五百人為神捷軍。<span class="jiazhu">通鑑注引薛史。</span>乙巳，御內殿，宴宰臣扈從官共四十五人。丙午，御毬場殿，宣夾馬都指揮使尹皓、韓瑭以下將士五百人，賜酒食。庚戌，至西都，御文思殿。<span class="jiaozhusup">原作「文明殿」，據冊府卷一九七改。影庫本粘籤云：「文明殿，原本脫『明』字，今據五代會要增入。」按冊府卷一九六謂開平三年正月，始改西京貞觀殿為文明殿。則此時尚無「文明殿」之名。</span>辛亥，宰臣百僚起居於殿前，遂宣赴內宴，賜方物有差。丁巳，至東都。<span class="jiazhu">永樂大典卷一萬六千七百四十六。　　案：通鑑考異引編遺錄作乙卯，實錄作丁巳。今考五代春秋作丁巳，與薛史同。歐陽史作丁未，與薛史異。(舊五代史考異)</span>己未，大明節，諸道節度刺史各進獻鞍馬、銀器、綾帛以祝壽，宰臣百官設齋相國寺。<span class="jiazhu">永樂大典卷一萬六千四百八十七。</span>壬戌，御宣和殿，宴宰臣文武百官。</p>
<p class="em2" id="p10"><a class="gg-link" href="#p10" onclick="return changeColor(this);"></a>十一月辛未，御宣和殿，宴宰臣文武百官，以大駕還京故也。庚辰，御宣和殿，宴宰臣文武百官。<span class="jiazhu">永樂大典卷一萬六千七百四十六。</span>出開明門，登高僧臺閱兵。<span class="jiazhu">冊府元龜卷二百一十四。</span>諸道節度使、刺史各進賀冬田器、鞍馬、綾羅等。戊子，賜文武百官帛。<span class="jiazhu">冊府元龜卷一百九十七。</span>乙未，<span class="jiaozhusup">原作「己未」，據殿本、冊府卷一九七改。按二十史朔閏表，開平二年十一月己巳朔，無己未。</span>又宴宰臣文武百官於宣和殿。<span class="jiazhu">永樂大典卷一萬六千七百四十六。　　案歐陽史：癸巳，張策罷，左僕射楊涉同中書門下平章事。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>十二月，立二王三恪。南郊禮儀使狀：「伏以詩稱有客，書載虞賓，實因禪代之初，必行興繼之命。俾之助祭，式表推恩，兼垂恪敬之文，別示優崇之典。徵於歷代，襲用舊章。謹按唐朝以後魏元氏子孫韓國公為三恪，以周宇文氏子孫為介國公，隋朝楊氏子孫為酅國公，為二王後。今伏以國家受禪，封唐朝子孫李嵸為萊國公。今參詳合以介國公為三恪，酅國公、萊國公為二王後。」<span class="jiazhu">冊府元龜卷二百一十一。　　案五代會要：十二月，改左右天武為龍虎軍，左右龍虎為天武軍，左右天威為羽林軍，左右羽林為天威軍，左右英武為神武軍，左右神武為英武軍。前朝置龍虎六軍謂之衞士，至是以天武、神武、英武等六軍易其軍號而任勳舊焉。(舊五代史考異)</span>癸丑，獵畋于含耀門外。<span class="jiazhu">冊府元龜卷二百五。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>開平三年正月戊辰朔，帝御金祥殿，受宰臣、翰林學士稱賀，文武百官拜表於東上閣門。<span class="jiazhu">冊府元龜卷一百九十七。</span>己巳，奉遷太廟四室神主赴西京，太常儀仗鼓吹導引齋車，文武百官奉辭於開明門外。<span class="jiazhu">冊府元龜卷一百八十九。</span>甲戌，發東都，百官扈從，次中牟縣。乙亥，次鄭州。丙子，次汜水縣，河南尹張宗奭、河陽節度使張歸霸並來朝。戊寅，次偃師縣。己卯，備法駕六軍儀仗入西都。是日，御文明殿受朝賀。<span class="jiazhu">冊府元龜卷二百五。</span>詔曰：「近年以來，風俗未泰，兵革且繁，正月燃燈，廢停已久。今屬創開鴻業，初建洛陽，方在上春，務達陽氣，宜以正月十四、十五、十六日夜，開坊市門，一任公私燃燈祈福。」<span class="jiazhu">永樂大典卷六千六百六十六。</span>庚寅，親享太廟。<span class="jiazhu">冊府元龜卷一百八十九。<span class="jiaozhusup">本條原在上條「詔曰」前，據殿本移此。按上文云：「開平三年正月戊辰朔」，庚寅為二十三日，詔中既有「直以正月十四、十五、十六日夜」之語，自應在「庚寅」之前。</span></span>辛卯，祀昊天上帝於圜丘。是日，降雪盈尺，帝昇壇而雪霽。禮畢，御五鳳樓，<span class="jiazhu">五鳳樓下原本衍一「于」字，今據文刪去。(影庫本粘籤)</span>宣制大赦天下。<span class="jiazhu">永樂大典卷四千三百七十六。</span>賜南郊行事官禮儀使趙光逢以下分物。甲午，上御文思殿宴羣臣，賜金帛有差。丙申，賜文武官帛有差。命宣徽使王殷押絹一萬匹并茵褥圖帟二百六十件賜張宗奭。<span class="jiaozhusup">「圖帟」原作「圖㡩」，明本冊府卷一九七同。殿本作「幃帟」，劉本作「圍帟」，殘宋本冊府作「圖帟」。據改「㡩」作「帟」。按：㡩，帶也；帟，幕之小者，所以承塵。「圖帟」當為有圖之帟，與「茵褥」相對成文。</span><span class="jiazhu">永樂大典卷一萬三千七百一十九。　　案歐陽史：丙申，羣臣上尊號曰睿文聖武廣孝皇帝。</span>改西京貞觀殿為文明殿，含元殿為朝元殿。</p>
<p class="em2" id="p13"><a class="gg-link" href="#p13" onclick="return changeColor(this);"></a>二月，改思政殿為金鑾殿<span class="jiaozhusup">原作「金鸞殿」，據殿本、冊府卷一九六、會要卷一三改，下同。本書卷一四九職官志云：「前朝因金巒坡以為門名……梁氏因之以為殿名。仍改『巒』為『鑾』，從美名也。」。</span>勅東都曰：「自昇州作府，建邑為都，未廣邦畿，頗虧國體。其以滑州酸棗縣長垣縣、鄭州中牟縣陽武縣、宋州襄邑縣、曹州戴邑縣、許州扶溝縣鄢陵縣<span class="jiaozhusup">「縣」字原無，冊府卷一九六同，據殿本、劉本補。殿本考證云：「案『扶溝』下脫『縣』字，今據文增入。」</span>、陳州太康縣等九縣，宜並割屬開封府，仍昇為畿縣。」<span class="jiazhu">冊府元龜卷一百九十六。　　案輿地廣記：朱梁時，楊氏據江、淮，于是吳越錢氏上言，以淮寇未平，恥聞逆姓，請改松陽縣為長松。(舊五代史考異)</span>丁酉，宴羣臣於崇勳殿。甲辰，又宴羣臣於崇勳殿，蓋藩臣進賀，勉而從之。<span class="jiazhu">永樂大典卷一萬六千七百四十八。<span class="jiaozhusup">本條原在下文「丙午」條後，據殿本移此。按二十史朔閏表，開平三年二月丁酉朔，甲辰為初八日，丙午為初十日。</span></span>丙午，宗正寺請修興極、永安、光天、咸寧諸陵，並令添修上下宮殿，栽植松柏。制可。癸亥，勅：「豐沛之基，寢園所在，悽愴動關於情理，充奉自繫於國章。宜設陵臺，兼升縣望。其輝州碭山縣宜為赤縣，仍以本縣令兼四陵臺令。」<span class="jiazhu">冊府元龜卷一百八十九。</span>同州節度使劉知俊奏，延州都指揮使高萬興部領節級家累三十八人來降。</p>
<p class="em2" id="p14"><a class="gg-link" href="#p14" onclick="return changeColor(this);"></a>三月，以萬興檢校司徒，為丹、延等州安撫、招誘等使。<span class="jiazhu">冊府元龜卷二百一十五。</span>辛未，詔曰：「同州邊隅，繼有士眾歸化，暫思巡撫，兼要指揮，今幸蒲、陝，<span class="jiazhu">今幸蒲、陝，原本作「今宰」，今據文改正。(影庫本粘籤)</span>取九日進發。」甲戌，車駕發西都，百官奉辭于師子門外。丁丑，次陝州。己卯，次解縣，河中節度使、冀王友謙來奉迎。庚辰，至河中府。<span class="jiazhu">冊府元龜卷二百五。</span>幸右軍舊杏園講武。<span class="jiazhu">冊府元龜卷二百一十四。</span>丙戌，以朔方節度使、兼中書令韓遜為潁川王。遜本靈州牙校，唐末據本鎮，朝廷因而授以節鉞。<span class="jiazhu">永樂大典卷一萬九千八百一十七。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>四月丙申朔，駐蹕河中。壬寅辰時，駕巡于朝邑縣界焦黎店，冀王友謙及崇政內諸司使扈從，至申時迴。<span class="jiazhu">冊府元龜卷二百五。</span>己亥，御前殿，宴宰臣及冀王友謙扈從官。甲寅，宴宰臣及扈從官於內殿。<span class="jiazhu">永樂大典卷一萬六千七百四十八。</span>制：易定節度使王處直進封北平王，福建節度使王審知封閩王，廣州節度使劉隱封南平王，<span class="jiazhu">案：甲寅，通鑑作庚子，與薛史異。(舊五代史考異)</span>同州節度使劉知俊封大彭郡王，山南東道節度使楊師厚封弘農郡王。<span class="jiazhu">冊府元龜卷一百九十六。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>五月乙丑朔，朝，遂命宰臣及文武百官宴於內殿。己卯，車駕至西京。<span class="jiaozhusup">「車駕」原作「車馬」，據殿本、劉本、彭校改。</span>癸未，御崇勳殿，宴宰臣及文武官四品以上。己丑，復御崇勳殿，宴宰臣文武官四品以上。<span class="jiazhu">永樂大典卷一萬六千七百四十八。</span>升宋州為宣武軍節鎮，仍以亳、輝、潁為屬郡。<span class="jiazhu">通鑑注引薛史。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>六月庚戌，同州節度使劉知俊據本郡反，制令削奪劉知俊在身官爵，仍徵發諸軍，速令進討。如有軍前將士，懷忠烈以知機，賊內朋徒，憤脅從而識變，便能梟夷逆豎，擒獲凶渠，務立殊功，當行厚賞。活捉得劉知俊者，賞錢一萬貫文，便授忠武軍節度使，並賜莊宅各一所。如活捉得劉知浣者，賞錢一千貫文，<span class="jiazhu">案：一千，原作「一萬」，今據通鑑長編引梁代賞功之典改正。(舊五代史考異)</span>便與除刺史，有官者超轉三階，無官者特授兵部尚書。如活捉得劉知俊骨肉及近上都將並梟送闕廷者，賞賜有差。<span class="jiazhu">冊府元龜卷二百一十六。</span>辛亥，駕至蒲、陝，<span class="jiazhu">案：通鑑作癸丑，帝至陝，與薛史前後異。(舊五代史考異)</span>文武百官於新安縣奉迎。<span class="jiazhu">冊府元龜卷二百五。</span>劉知俊弟內直右保勝指揮使知浣自雒奔至潼關，右龍虎軍十將張溫以上二十二人於潼關擒獲劉知浣，送至行在。勅：「劉知浣，逆黨之中最為頭角；龍虎軍，親兵之內實冠爪牙。昨者攻取潼關，率先用命；尋則擒獲知浣，最上立功。頗壯軍威，將除國難。所懸賞格，便可支分；許賜官階，固須除授。但昨捉獲劉知浣是張溫等二十二人，一時向前，共立功效，其賞錢一千貫文數內，一百貫文與最先打倒劉知浣衙官李稠，四十三貫文與十將張溫，二十人各與錢四十二貫八百五十文。立功勅命便授郡府，亦緣同時立功人數不少，所除刺史，難議偏頗。宜令逐月共支給正刺史料錢二百貫文數內，十將張溫一人每月與十貫文，餘二十一人每月每人各分九貫文，仍起七月一日以後支給。人與轉官職，仍勘名銜，分析申奏，當與施行。」<span class="jiazhu">冊府元龜卷二百一十。</span>是月，知俊奔鳳翔，同州平。<span class="jiazhu">永樂大典卷三千五百一十三。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>七月乙丑，勅行營將士陣歿者，<span class="jiaozhusup">「營」原作「宮」，明本冊府卷一九五同，據劉本、殘宋本冊府改。</span>咸令所在給槥櫝，津置歸鄉里。戰卒聞之悉感涕。<span class="jiazhu">冊府元龜卷一百九十五。</span>丙寅，命宰臣楊涉赴西都，以孟秋享太廟。<span class="jiazhu">冊府元龜卷一百八十九。</span>改章善門為左、右銀臺門，其左、右銀臺門却改為左、右興善門。<span class="jiazhu">冊府元龜卷一百九十六。</span>勅：「大內皇牆使諸門，素來未得嚴謹，將令整肅，須示條章。宜令控鶴指揮，應於諸門各添差控鶴官兩人，守帖把門。其諸司使并諸司諸色人，並勒於左、右銀臺門外下馬，不得將領行官一人輒入門裏。其逐日諸道奉進，客省使於千秋門外排當訖，<span class="jiaozhusup">「訖」原作「抗」，據會要卷二四改。</span>勒控鶴官舁擡至內門前，準例令黃門殿直以下舁進，輒不得令諸色一人到千秋門內。其興善門仍令長官關鎖，<span class="jiazhu">案：興善原作「章善」，今據上文及五代會要改正。(舊五代史考異)</span>不用逐日開閉。」是日，又勅：「皇牆大內，本尚深嚴，宮禁諸門，豈宜輕易。未當條制，交下因循，苟出入之無常，且公私之不便。須加鈐轄，用戒門閭。宜令宣徽院使等切准此處分。」<span class="jiazhu">冊府元龜卷一百九十一。</span>進封幽州節度使河間郡王劉守光為燕王。<span class="jiazhu">冊府元龜卷一百九十六。　　案通鑑：七月癸酉，帝發陝州。乙亥，至洛陽，寢疾。(舊五代史考異)</span>己丑夕，寢殿棟折，詰旦，召近臣諸王視棟折之迹，帝慘然曰：「幾與卿等不相見。」君臣對泣久之。遂詔有司釋放禁人，從八月朔日後減膳，進素食，禁屠宰，避正殿，修佛事，以禳其咎。<span class="jiazhu">永樂大典卷一萬六千五百七十一。</span>商州刺史李稠棄郡西奔，本州將吏以都牙校李玫權知州事。<span class="jiazhu">通鑑注引薛史。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>八月甲午，以秋稼將登，霖雨特甚，命宰臣以下禱於社稷諸祠。<span class="jiazhu">永樂大典卷二千六百三十。</span>詔曰：「封嶽告功，前王重事；祭天肆覲，有國恆規。朕以眇身，恭臨大寶，既功德未敷於天下，而災祥互降於域中。<span class="jiaozhusup">「互」原作「訝」，據殿本、冊府卷一九三、會要卷三改。「域」原作「城」，據冊府卷一九三改。</span>慮於告謝之儀，有缺齋虔之禮，爰修昭報，用契幽通。宜令中書侍郎、平章事于兢往東嶽祭拜禱祀訖聞奏。」<span class="jiazhu">于兢，原本作「於兢」，今據歐陽史改正。(影庫本粘籤)永樂大典卷一萬六千九百五十八。</span>又勅：「朕以干戈尚熾，華夏未寧，宜循卑菲之言，用致雍熙之化。起八月一日，常朝不御金鑾、崇勳兩殿，只於便殿聽政。」<span class="jiazhu">冊府元龜卷一百九十七。</span>辛亥，制：諸郡如有陣歿將士，仰逐都安存家屬，如有弟兄兒姪，便給與衣糧充役。<span class="jiazhu">冊府元龜卷一百九十五。</span>贈故山南東道節度使留後王班太保，<span class="jiaozhusup">「南」字原無，冊府卷二一０同，據彭校及通鑑卷二六七補。「王班」，孔本、彭本同，殿本、劉本作王珏。通鑑卷二六七作王班，通鑑考異云：「薛史作王珏，今從實錄。」</span>贈故同州觀察判官盧匪躬工部尚書。班，故河陽將，累以軍功為郡守，主留事於襄陽，為小將王求所殺。匪躬嘗為劉知俊判官，知俊反，不偕行，為亂兵所害。<span class="jiazhu">冊府元龜卷二百一十。</span>勅：「建國之初，用兵未罷，<span class="jiazhu">未罷，原本作「之罷」，今據五代會要改正。(影庫本粘籤)</span>諸道章表，皆繫軍機，不欲滯留，用防緩急。其諸道所有軍事申奏，宜令至右銀臺門委客省畫時引進。諸道公事，即依前四方館准例收接。」<span class="jiazhu">冊府元龜卷一百九十一。</span>司天臺奏：「今月二十七日平明前，東南丙上去山高三尺以來，老人星見，測在井宿十一度，其色光明闊大。」<span class="jiazhu">冊府元龜卷二百二。</span>勅：「所在長吏放雜差役，兩稅外不得妄有科配。自今後州縣府鎮，凡使命經過，若不執勅文券，並不得妄差人驢及取索一物已上。又，今歲秋田，皆期大稔，仰所在切如條流本分納稅及加耗外，勿令更有科索。切戒所繇人更不得於鄉村乞託擾人。」<span class="jiazhu">冊府元龜卷一百九十一。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>閏八月，襄陽叛將李洪差小將進表，帝示以含弘，特賜勅書慰諭。又制：「左馮背叛，<span class="jiazhu">左馮，原本作「左憑」，今據文改正。(影庫本粘籤)</span>元惡遁逃，如聞相濟之徒，多是脅從之輩，若能迴心向國，轉禍全身，當與加恩，必不問罪。仍令同、華、雍等州切加招諭，如能梟斬溫韜，或以鎮寨歸化，必加厚賞，仍獎官班，兼委本界招復人戶，切加安存。」<span class="jiazhu">冊府元龜卷二百一十五。</span>己卯。幸西苑觀稼。<span class="jiazhu">冊府元龜卷二百五。</span></p>
</div></body></html>