<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷八十二·晉書八·少帝紀第二</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>少帝紀第二</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>天福八年秋七月丁丑朔，京師雨水深三尺。辛巳，許州節度使李從溫來朝，進封楚國公。壬午，以前河陽節度使皇甫遇為右龍武統軍。丁亥，以宣徽南院使李承福為同州節度使。癸巳，改陝州甘棠驛為通津驛，避廟諱也。<span class="jiazhu">案東都事略陶穀傳：穀本姓唐，避晉祖諱改姓陶，蓋當時避諱及偏旁字及同音字也。</span>甲午，正衙命冊皇太后，以宰臣李崧充使，右散騎常侍李慎儀為副。丁酉，幸南莊，召從駕臣僚習射，路左農人各賜布衫麻屨。</p>
<p class="em2" id="p1"><a class="gg-link" href="#p1" onclick="return changeColor(this);"></a>八月戊申，右衞上將軍楊思權卒，贈太傅。辛亥，分命朝臣一十三人分檢諸州旱苗。涇、青、磁、鄴都共奏逃戶凡五千八百九十。諸縣令佐以天災民餓，攜牌印納者五。癸酉，以前昭義節度使李從敏為左龍武統軍。</p>
<p class="em2" id="p2"><a class="gg-link" href="#p2" onclick="return changeColor(this);"></a>九月戊寅，尊秦國夫人安氏為皇太妃，帝所生母也。丁亥，追冊故魏國夫人張氏為皇后，帝之元妃也。是日，以金部郎中、知制誥馮玉為檢校尚書右僕射，充潁州團練使。戊子，前潁州團練使田令方追奪在身官爵，勒歸私第，坐前任耀州日，額外配民麴錢納歸私室故也。延州奏，綏州刺史李彝敏拋棄郡城，與弟彝俊等五人將骨肉二百七十口來投，當州押送赴闕，稱與兄夏州節度使彝殷偶起猜嫌，互相攻伐故也。辛卯，夏州奏，差宥州刺史李仁立權知綏州。癸巳，故絳州刺史張從訓贈太尉，<span class="jiazhu">絳州，原本作「鋒州」；刺史，原本脫「史」字，今從冊府元龜增改。(影庫本粘籤)</span>追冊皇后之父也。甲午，夏州李彝殷奏：「衙內都指揮使拓拔崇斌等五人作亂，當時收擒處斬訖。相次綏州刺史李彝敏擅將兵士，直抵城門，尋差人掩殺，彝敏知事不濟，與弟五人將家南走。」詔：「李彝敏潛結凶黨，顯恣逆謀，骨肉之間，尚興屠害，照臨之內，難以含容，送夏州處斬。」丙申，幸大年莊，遂幸侍衞使景延廣第，延廣進金玉器玩，賜延廣玉帶名馬，母妻、賓佐、部曲、僮僕錫賚咸及之。庚子，以右諫議大夫邊光範為給事中，以吏部郎中劉知新為右諫議大夫。是月，諸州郡括借到軍食，以籍來上，吏民有隱落者，並處極法。州郡二十七蝗，餓死者數十萬。</p>
<p class="em2" id="p3"><a class="gg-link" href="#p3" onclick="return changeColor(this);"></a>冬十月戊申，制以吳國夫人馮氏為皇后，仍令所司擇日備禮冊命。庚戌，封皇第十一妹為嘉興長公主，第十二妹為永泰長公主。是夕五更，有彗見於東方，在角，旬日而滅。壬子，以權知延州軍州事、前鳳州防禦使杜威為延州留後。甲寅，以國子祭酒兼戶部侍郎田敏充弘文館學士，判館事；以吏部侍郎張昭遠充史館修撰，判館事；以給事中司徒詡充集賢殿學士，判院事。西京奏，百姓馬知饒殺男吳九不死，以其侵母食也。詔赦之。甲子，以前延州節度使何建為涇州節度使。丙寅，以涇州節度使王周為陝府節度使。己巳，以左散騎常侍、權知開封府事邊蔚為工部侍郎，依前知府事。壬申，以前兵部侍郎李玘為吏部侍郎。癸酉，命使攝太尉、右僕射平章事和凝，仗副攝司徒、給事中邊光範追冊故魏國夫人張氏為皇后，奉寶冊至西莊影殿行禮，鹵簿儀仗如式。</p>
<p class="em2" id="p4"><a class="gg-link" href="#p4" onclick="return changeColor(this);"></a>十一月丁丑，以鄧州節度使宋彥筠為晉州節度使，以涇州節度使何建為鄧州節度使。己卯，以前鄴都留守、廣晉尹李德珫為涇州節度使。丙申，所司奏議，故天下兵馬都元帥、吳越國王錢元瓘諡曰莊穆，詔改為文穆。戊戌，遣前復州防禦使吳巒權知貝州軍事，詔節度使王令溫赴闕。庚子，單州軍事判官趙岳奏，刺史楊承祚初夜開門出城，稱為母病，往青州寧親，於孔目官齊琪處留下牌印，臣已行用權知州事。辛丑，高麗遣使朝貢。昭化軍節度使、瑞慎等州觀察等使杜建徽進封鄖國公。遣侍衞步軍都指揮使郭謹領兵赴鄆州。</p>
<p class="em2" id="p5"><a class="gg-link" href="#p5" onclick="return changeColor(this);"></a>十二月乙巳朔，遣左領軍衞將軍蔡行遇押兵士屯於鄆州，仍遣供奉官殿直二十六人，自河陰至海口，分擘地分巡檢，以青州節度使楊光遠謀叛故也。庚戌，前左御正齊國夫人吳氏已降二十一人，<span class="jiazhu">前左御正，原本脫「左」字，今從五代會要增入。(影庫本粘籤)</span>並進封郡國夫人，太后宮、皇后宮知客夫人等亦如之。太子太保致仕梁文矩卒，贈太子太傅。癸丑，詔河陽節度使符彥卿、宋州節度使高行周、貝州節度使王令溫、同州節度使李承福、陳州梁漢璋、亳州李蕚、懷州薛懷讓並赴闕，分命使臣諸州郡巡檢，以契丹入寇故也。遣給事中邊光範、前登州刺史<span class="jiazhu">案：歐陽史作登州刺史。(舊五代史考異)</span>郭彥威使於契丹，行至恆州，敵已犯境，不能進，留於公館數月，不達其命而回。<span class="jiazhu">案遼史：天福八年二月乙卯，晉遣使進先帝遺物。辛酉，晉遣使請居汴，從之。三月丁未，晉主至汴，遣使來謝。五月己亥，遣使如晉，致生辰禮。六月辛酉，晉遣使貢金。秋八月丁未朔。晉復貢金。己未，如奉聖州，晉遣其子延煦來朝。(舊五代史考異)</span>甲寅，以單州刺史楊承祚為登州刺史，從其便也。華州陝府奏，逃戶凡一萬二千三百。乙丑，臘，車駕不出。詔前陝州節度使石贇率諸節度使畋於近郊。太子賓客聶延祚卒。丁卯，詔宣徽使劉繼勳就杜威園亭會節度使統軍等習射。淄州奏，青州節度使楊光遠反，<span class="jiazhu">案：光遠叛，五代春秋作十一月，歐陽史作十二月。(舊五代史考異)</span>遣兵士取淄州，刺史翟進宗入青州。是冬大飢，河南諸州餓死者二萬六千餘口。</p>
<p class="em2" id="p6"><a class="gg-link" href="#p6" onclick="return changeColor(this);"></a>開運元年春正月甲戌朔，是夕陣雲掩北斗之魁星。乙亥，滄、恆、貝、鄴馳告，契丹前鋒趙延壽、趙延昭引五萬騎入寇，將及甘陵，<span class="jiazhu">案：歐陽史作甲戌朔，契丹寇滄州。據遼史云：甲戌朔，趙延壽、延昭率前鋒五萬騎次任邱，與歐陽史合。(舊五代史考異)</span>青州楊光遠召之也。己卯，契丹陷貝州，知州吳巒死之。庚辰，以宋州節度使高行周為北面行營都部署，以河陽節度使符彥卿為馬軍左廂排陣使，以右神武統軍皇甫遇為馬軍右廂排陣使，以陝州節度使王周為步軍左廂排陣使，以左羽林統軍潘環為步軍右廂排陣使。太原奏，契丹入鴈門，圍忻、代二州。<span class="jiazhu">案通鑑，契丹入雁門不書日，遼史作丙子，入鴈門，圍忻、代。(舊五代史考異)</span>恆、滄、邢三州上言，契丹大至。是歲，天下餓死者數十萬人，詔逐處長吏瘞之。壬午，詔取此月十三日車駕北征，以前邠州節度使李周為權東京留守。乙酉，車駕發東京。丁亥，敵騎至黎陽，<span class="jiazhu">案：歐陽史作丙戌，契丹寇黎陽。(舊五代史考異)　　通鑑作丁亥，渭州奏，契丹至黎陽。(孔本)</span>以侍衞馬軍都指揮使李守貞為前軍都虞候。河北危蹙，諸州求救者人使相望。戊子，車駕至澶州。以貝州節度使王令溫為鄧州節度使，時令溫弟令崇自契丹至，訴以舉族陷州甘陵，故有是命。辛卯，鄴都留守張從恩遣人夜縋城間行，奏契丹主以鐵騎三四萬建牙帳於元城，以趙延壽為魏博節度使，改封魏王，延壽日率騎軍摩壘而退。<span class="jiazhu">案遼史太宗紀：正月己丑，次元城，授延壽魏博等州節度使，封魏王，率所部屯南樂。蓋遼人封延壽自在己丑，晉人至辛卯始得奏聞也。歐陽史作辛卯，契丹屯于元城，趙延壽寇南樂，殊誤<span class="jiaozhusup">二十字原無，據舊五代史考異補。</span><span class="shadow dn jiaozhu" id="jiaozhu00" name="jiaozhu00">歐陽史作辛卯……殊誤　二十字原無，據舊五代史考異補。</span>。</span>甲午，以北京留守劉知遠為幽州道行營招討使，以恆州節度使杜威副之，定州節度使馬全節為都虞候，其職員將校委招討使便宜署置。乙未，大霧中有白虹相偶，占者曰：「斯為海淫，其下必將有戰。」詔率天下公私之馬以資騎軍。丙申，契丹攻黎陽，遣右武衞上將軍張彥澤等率勁騎三千以禦之。己亥，遣譯語官孟守忠致書於契丹主，求修舊好。守忠自敵帳迴，契丹主復書曰：「已成之勢，不可改也。」<span class="jiazhu">案遼史云：辛丑，晉遣使來修舊好，詔割河北諸州及遣桑維翰、景延廣來議。與薛史微異。</span>辛丑，太原奏，與契丹戰於秀谷，斬首三千級，生擒五百人，獲敵將一十七人，賊軍散入鵶鳴谷，已進軍追襲。</p>
<p class="em2" id="p7"><a class="gg-link" href="#p7" onclick="return changeColor(this);"></a>二月甲辰朔，遣石贇守麻家口，何建守楊劉鎮，白再榮守馬家渡，安彥威守河陽。鄆州奏，博州刺史周儒以城降契丹，<span class="jiazhu">案五代春秋：正月，契丹陷博州。歐陽史作正月辛丑，薛史及遼史作二月。(舊五代史考異)　　案：博州刺史周儒降于契丹，歐陽史、通鑑、契丹國志俱作正月，是書及遼史作二月。(殿本)</span>又與楊光遠潛約，光遠引契丹於馬家渡濟河。時郭謹在汶陽，遣左武衞將軍蔡行遇率數百騎赴之，遇伏兵於葭葦中，突然而出，轉鬬數合，部下皆遁，行遇為賊所執，鋒鏑重傷，不能乘馬，坐畚中舁至幕帳。遣李守貞等水陸進兵而下，以救汶陽。丙午，先鋒指揮使石公霸與契丹遇於戚城之北，為契丹所圍。高行周、符彥卿方息於林下，聞賊至駭愕，督軍而進，契丹眾甚盛，被圍數重，遣人馳告景延廣，請益師。延廣遲留，侯帝進止，行周等大譟，瞋目奮擊賊眾，傷死者甚多，<span class="jiazhu">案宋史符彥卿傳：契丹騎兵數萬，圍高行周于鐵邱，諸將莫敢當其鋒，彥卿獨引數百騎擊之，遼人遁去，行周得免。高懷德傳：至戚城，被圍數重，援兵不至，危甚，懷德左右射，縱橫馳突，眾皆披靡，挾父而出。(舊五代史考異)</span>帝自御親兵救之方解。登戚城古臺，置酒以勞三將，咸咎延廣不遣兵赴難，相對泣下。戊申，契丹築壘於馬家渡東岸，以騎軍列於外，以禦王師，李守貞以師搏之，遂破其眾。賊騎散走，赴河溺死者數千，遂拔其壘。初，西岸敵軍數萬，鼓譟揚旗以助其勢，及見東岸兵敗，號哭而去。獲馬八百匹，生擒賊將七十八人，部眾五百人，送行在，悉斬之。辛亥，夏州節度使李彝殷合蕃漢之兵四萬抵麟州，濟河，侵契丹之境，以牽脅之。壬子，以彝殷為契丹西南面招討使。易州刺史安審約奏，戰契丹於北平，賊退保祁溝關，斷其橋梁而還。癸丑，博州殘兵至自賊中。周儒之降也，賊執其軍士，將獻於幕帳，行次中途，守者夜寢，其中軍士一人自解桎梏，為諸兵釋縛，取賊戈矛，盡殺援者二百餘人，南走而歸，至河無舟，浮水而過，溺死之餘，所存者六十七人。是日，日有黃白暈，二白虹夾日而行。己未，滄州奏，賊眾三千人援送所掠人口寶貨等，由長蘆入蕃，以輕騎邀之，斬獲千餘人，人口輜重悉委之而走。庚申，宰臣馮道等再上表請聽樂，皆不允。時帝自期年之後，於宮中間舉細聲女樂，及親征以來，日於左右召淺蕃軍校，奏三絃胡琴，和以羗笛，擊節鳴鼓，更舞迭歌，以為娛樂。常謂侍臣曰：「此非音樂也。」故馮道等奏請舉樂，詔旨未允而止。壬戌，楊光遠率兵圍冀州<span class="jiaozhusup">「冀州」，殿本、劉本作棣州。</span><span class="shadow dn jiaozhu" id="jiaozhu01" name="jiaozhu01">楊光遠率兵圍冀州　「冀州」，殿本、劉本作棣州。</span>，刺史李瓊以州兵擊之，棄營而遁。冀州奏，敗賊軍於城下，見舁棺者，訊其降者，曰：「戚城之戰，上將金頭王中流矢而死，此其櫬也。」癸亥，以前鄧州節度使何建為東南面馬步軍都部署，率師屯汶陽。甲子，蜀人寇我階州。</p>
<p class="em2" id="p8"><a class="gg-link" href="#p8" onclick="return changeColor(this);"></a>三月癸酉朔，契丹主領兵十餘萬來戰。時契丹偽棄元城寨已旬日矣，伏精騎於頓丘故城，以待王師。<span class="jiazhu">案通鑑：鄴都留守張從恩屢奏敵已遁去，大軍欲進追之，會霖雨而止。(舊五代史考異)</span>設伏累日，人馬饑頓，趙延壽謀曰：「晉軍悉在河上，畏我鋒銳，不敢前進，不如徑造城下，四面而進，攻奪其橋梁，天下定矣。」契丹主然之。是日，前軍高行周在戚城之南，賊將趙延壽、趙延昭以數萬騎出王師之西，契丹主自擁精騎出王師之東，兩軍接戰，交相勝負。至晡時，契丹主以勁兵中央出而來，帝御親軍列為後陣，東西濟河，為偃月之勢，旗幟鮮盛，士馬嚴整。契丹主望之，謂左右曰：「楊光遠言晉朝兵馬半已餓死，今日觀之，何其壯耶！」敵騎往來馳突，王師植立不動，萬弩齊彀，飛矢蔽空，賊軍稍却。會有亡者告契丹主曰：「南軍東面人少，沿河城柵不固，可以攻之。」契丹乃率精騎以攻東邊，王師敗走，敵騎追之。時有夾馬軍士千餘人在堤間治水寨，旗幟之末出於堰埭，敵望見之，以為伏兵所起，追騎乃止。久之復戰，王師又退，李守超以數百騎短兵直進擊之，敵稍却。戰場之地，人馬死者無算，斷箭殘鏃，橫厚數寸。遇夜，賊擊鉦抽軍而退，夜行三十里而舍焉。<span class="jiazhu">案：歐陽史作癸酉，及契丹戰於戚城，契丹去。蓋戚城之戰，兩軍互有勝負，歐陽史以薛史為據也。五代春秋作三月，及契丹戰於戚城，王師敗績。疑未詳考。(孔本)</span>護聖指揮使協霸<span class="jiazhu">案：「協霸」二字上疑有脫文。</span>亡入賊中，夷其族。護聖第二軍都指揮使安重懷、指揮使烏韓七、監軍何彥超等臨陣畏怯，手失兵仗，悉斬之。乙亥，契丹主帳內小校竊其主所乘馬來奔，云：「契丹已傳木書，收軍北去。」<span class="jiazhu">案契丹國志云：景延廣疑有詐，閉壁不敢追。遼帝北歸，所過焚掠民物殆盡。(舊五代史考異)</span>齊州奏，青州賊軍寇明水鎮。壬午，禮部尚書盧詹卒，贈太子少保。甲申，契丹車帳已過貝州，以趙延昭守貝州。<span class="jiazhu">案遼史：三月壬午，留趙延昭守貝州<span class="jiaozhusup">「延」原作「德」，據本卷正文、殿本及遼史卷四太宗紀改。</span><span class="shadow dn jiaozhu" id="jiaozhu02" name="jiaozhu02">趙延昭　「延」原作「德」，據本卷正文、殿本及遼史卷四太宗紀改。</span>，徙所俘戶於內地。四月癸丑，還次南京。</span>辛卯，定州馬全節攻泰州，拔之，俘其兵士二千人，雜畜戎仗稱是。癸巳<span class="jiaozhusup">原作「己亥」，據殿本改。影庫本批校云：「『癸巳』訛『己亥』。」</span><span class="shadow dn jiaozhu" id="jiaozhu03" name="jiaozhu03">癸巳　原作「己亥」，據殿本改。影庫本批校云：「『癸巳』訛『己亥』。」</span>，北京留守、兼中書令劉知遠封太原王，餘如故。是日，詔天下抽點鄉兵，凡七戶出一士，六戶資之，仍自具兵仗，以「武」為號<span class="jiaozhusup">彭本、盧本同。殿本、劉本作「以『武定』為號」。</span><span class="shadow dn jiaozhu" id="jiaozhu04" name="jiaozhu04">以武為號　彭本、盧本同。殿本、劉本作「以『武定』為號」。</span>。太常丞王緒棄市。緒家於青州，常致書於楊光遠，緒有妾之兄慊緒不為賙給，遂告與光遠連謀，密書述朝廷機事，遂收捕斬之。</p>
<p class="em2" id="p9"><a class="gg-link" href="#p9" onclick="return changeColor(this);"></a>夏四月，車駕在澶州。滄州奏，契丹陷德州，刺史尹居璠為敵所執。甲辰，鄴都留守張從恩來朝。丁未，加從恩平章事，還鄴。己酉，詔取今月八日車駕還京，令高行周、王周留鎮澶淵，近地兵馬委便宜制置。甲寅，至自澶州，曲赦京城大辟以下罪人。丁巳，升冀州為防禦使額。同、華奏，人民相食。己未，以右武衞上將軍張彥澤為右神武統軍。辛酉，以鄆州節度使、侍衞親軍都指揮使景延廣為西京留守；以宋州節度使高行周為侍衞親軍都指揮使；以侍衞親軍都虞候、義成軍節度使李守貞為兗州節度使，典軍如故。是日，分命文武臣僚三十六人往諸道州府括率錢帛，以次軍門<span class="jiaozhusup">彭本、盧本同。殿本、劉本作「以資軍用」。</span><span class="shadow dn jiaozhu" id="jiaozhu05" name="jiaozhu05">以次軍門　彭本、盧本同。殿本、劉本作「以資軍用」。</span>。癸亥，以西京留守安彥威為晉昌軍節度使，以晉昌軍節度使趙瑩為華州節度使，以左龍武統軍皇甫遇為滑州節度使。是日，置酒宮中，召景延廣謂之曰：「卿有佐命之功，命保釐伊、洛，非酬勳之地也。」因解御衣、寶帶以賜之。丙寅，隴州奏，餓死者五萬六千口。</p>
<p class="em2" id="p10"><a class="gg-link" href="#p10" onclick="return changeColor(this);"></a>五月壬申朔，太原劉知遠奏，邊境未寧，軍用甚廣，所封王爵，乞未行冊命。戊寅，遣侍衞親軍都虞候李守貞率步騎二萬，討楊光遠於青州。丁亥，以鄴都留守張從恩為貝州行營都部署，<span class="jiazhu">案通鑑：張從恩上言：「趙延昭雖據貝州，麾下將士久客思歸，宜速進軍攻擊。」詔以從恩為貝州行營都部署。(舊五代史考異)</span>以滑州節度使皇甫遇為行營都虞候，以左神武統軍潘環掌騎兵，右神武統軍張彥澤掌步兵。辛卯，張從恩奏，貝州賊將趙延昭縱火大掠，棄城而遁。<span class="jiazhu">案通鑑：延昭屯于瀛、莫，阻水自固。(舊五代史考異)</span>以李守貞為青州行營都部署，以河陽節度使符彥卿副之。戊戌，以鄧州節度使何建為貝州永清軍節度使。是月，澤潞上言，餓死者凡五千餘人。</p>
<p class="em2" id="p11"><a class="gg-link" href="#p11" onclick="return changeColor(this);"></a>六月辛丑朔，王師拔淄州，斬楊光遠偽署刺史劉翰。癸卯<span class="jiaozhusup">原作「辛卯」，按本卷上文「六月辛丑朔」，是月無辛卯。影庫本粘籤云：「辛卯，以前後干支計之，當作『癸卯』，今無別本可校，姑仍其舊，附識于此。」今據通鑑卷二八四改。</span><span class="shadow dn jiaozhu" id="jiaozhu06" name="jiaozhu06">癸卯　原作「辛卯」，按本卷上文「六月辛丑朔」，是月無辛卯。影庫本粘籤云：「辛卯，以前後干支計之，當作『癸卯』，今無別本可校，姑仍其舊，附識于此。」今據通鑑卷二八四改。</span>，以太尉、兼侍中馮道為檢校太師、兼侍中，充同州節度使。丙午，詔復置樞密院。丁未，以侍中桑維翰為中書令，充樞密使。權開封府尹李周卒，輟朝，贈太師。辛亥，以邢州節度使安叔千為晉州節度使，加同平章事；以晉州節度使宋彥筠為陝州節度使；以吏部郎中李穀充樞密直學士。丙辰，滑州河決，漂注曹、單、<span class="jiazhu">曹、單，原本作「曹鄲」，今從五代會要改正。(影庫本粘籤)</span>濮、鄆等州之境，<span class="jiazhu">案宋史楊昭儉傳：河決數郡，大發丁夫，以本部帥董其役，既而塞之。晉少帝喜，詔立碑紀其事。昭儉表諫曰：「陛下刻石紀功，不若降哀痛之詔；摛華頌美，不若頒罪己之文。」言甚切至，少主嗟賞之，卒罷其事。(舊五代史考異)</span>環梁山合於汶、濟。戊午，升府州為團練使額。庚申，襄州獻白鵲。甲子，復置翰林學士。乙丑，宰臣等三上表請聽樂，詔允之。戊辰，以門下侍郎王松為左丞；以右丞王易簡為吏部侍郎；以右散騎常侍蕭愿為祕書監；以右諫議大夫王仁裕為給事中；以給事中李式為左散騎常侍；以金部郎中、知制誥徐台符為翰林學士；以禮部郎中李澣本官知制誥，充翰林學士；以刑部郎中劉溫叟改都官郎中，充翰林學士；以主客員外郎范質充翰林學士；御史張宜改倉部員外郎、知制誥。庚午，以前晉州節度使周密為左龍武統軍，以同州節度使李懷忠為左羽林統軍。<span class="jiazhu">永樂大典卷一萬五千六百四十九。</span></p>
</div></body></html>