<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷四十四·唐書二十·明宗紀第十</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>明宗紀第十</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>長興四年春正月戊寅朔，帝御明堂殿受朝賀，仗衞如式。是日雪盈尺。戊子，秦王從榮加守尚書令、兼侍中，依前河南尹，判六軍諸衞事。庚寅，以端明殿學士、尚書兵部侍郎劉昫為中書侍郎、平章事。<span class="jiazhu">案：歐陽史劉昫傳作三年，本紀仍從薛史作四年。(舊五代史考異)　　案：歐陽史劉昫傳作長興三年，拜中書侍郎兼刑部尚書、同中書門下平章事，與本紀繫年，先後互異，見吳縝纂誤。(殿本)</span>甲午，正衙命使冊故福慶長公主孟氏為晉國雍順長公主，遣太常卿崔居儉赴西川行冊禮。突厥內附。庚子，以前河東節度使李從溫為鄆州節度使。</p>
<p class="em2" id="p1"><a class="gg-link" href="#p1" onclick="return changeColor(this);"></a>二月癸丑朔，<span class="jiaozhusup">殿本、劉本同。冊府卷四八四無「朔」字。按二十史朔閏表，長興四年二月丁未朔，則「癸丑」下不當有「朔」字。</span><span class="jiazhu">案：上文正月為戊寅朔，則二月不得為癸丑朔，原文疑有舛誤。(舊五代史考異)</span>帝於便殿問范延光內外見管馬數，<span class="jiazhu">案：錦繡萬花谷引薛史作范延慶，疑傳寫之誤。(舊五代史考異)</span>對曰：「三萬五千匹。」帝歎曰：「太祖在太原，騎軍不過七千，先皇自始至終馬纔及萬。今有鐵馬如是，而不能使九州混一，是吾養士練將之不至也。吾老矣，馬將奈何！」延光奏曰：「臣每思之，國家養馬太多，試計一騎士之費，可贍步軍五人，三萬五千騎抵十五萬步軍，既無所施，虛耗國力，臣恐日久難繼。」帝曰：「誠如卿言，肥騎士而瘠吾民，何益哉！」<span class="jiazhu">案五代會要：上問見管馬數，樞密使范延光奏：「天下常支草粟者近五萬匹。見今西北諸道蕃賣馬者往來如市，其郵傳之費、中估之直，日以四十五貫，<span class="jiaozhusup">殿本、劉本同。會要卷一二作「市估之直，日以四五十貫」。</span>以臣計之，國力十耗其七，馬無所使，財賦漸消，朝廷甚非所利。」上善之。十月，敕沿邊藩鎮，或有蕃部賣馬，可擇其良壯給券，具數奏聞。(舊五代史考異)</span>丁巳，以虔州節度使、檢校太尉、兼侍中馬希振為洪州節度使；以鄂州節度使馬希廣為檢校太尉、同平章事，充桂州節度使；以廬州節度使兼武安軍副使姚彥章為檢校太尉、同平章事；以靜江節度副使馬希範為鄂州節度使。故潞州節度使、檢校太保康君立贈太傅。<span class="jiazhu">康君立，原本作「軍立」，今據歐陽史改正。(影庫本粘籤)</span>己未，宋州節度使安元信加兼侍中。濮州進重修河堤圖，沿河地名，歷歷可數。帝覽之，愀然曰：「吾佐先朝定天下，於此堤塢間小大數百戰。」又指一邱曰：「此吾擐甲臺也。時事如昨，奄忽一紀，令人悲歎耳！」癸亥，以西川節度使孟知祥為劍南東、西兩川節度使，封蜀王。三司奏：「當省有諸道鹽鐵轉運使衙職員都押衙、正押衙、同押衙、通引、衙前虞候、子弟，今欲列為三司職名。」從之。庚午，以御史中丞崔衍為兵部侍郎，以右諫議大夫龍敏為御史中丞。</p>
<p class="em2" id="p2"><a class="gg-link" href="#p2" onclick="return changeColor(this);"></a>三月己卯，幸龍門。延州節度使安從進奏，夏州節度使李仁福卒，其子彝超自稱留後。甲申，鎮州奏，行軍司馬趙瓌、節度判官陸浣、元從押衙高知柔等並棄市，坐受賂枉法殺人也。節度使李從敏罰一季俸。乙酉，以西川節度副使、知武泰軍節度兵馬留後趙季良為檢校太保、黔南節度使，以西川諸軍馬步都指揮使、知武信軍節度兵馬留後李仁罕為檢校太傅、遂州節度使，以西川左廂馬步指揮使、知保寧軍節度兵馬留後趙廷隱為檢校太保、閬州節度使，以西川右廂馬步都指揮使、知寧江軍兵馬留後張知業為檢校司徒、夔州節度使，以西川衙內馬步都指揮使、知昭武軍兵馬留後李肇為檢校太保、利州節度使，從孟知祥之請也。丙戌，賜宰相李愚絹百匹、錢十萬、鋪陳物一十三件。時愚病，帝令近臣翟光鄴宣問，所居寢室，蕭然四壁，病榻弊氊而已。光鄴具言其事，故有是賜。戊子，以延州節度使安從進為夏州留後，以夏州左都押衙、四州防遏使李彝超為延州留後，仍命邠州節度使藥彥稠、宮苑使安重益帥師援送從進赴鎮。以左衞上將軍盧文進為潞州節度使，以右龍武統軍張溫為雲州節度使。庚寅，以鳳翔行軍司馬李彥琮為鹽州防禦使。時范延光等奏，請因夏州之師制置鹽州，故有是命。癸巳，以右威衞上將軍安重霸為同州節度使。己亥，以左龍武統軍符彥超為安州節度使。詔除放京兆、秦、岐、邠、涇、延、慶、同、華、興元十州長興元年二年係欠夏秋稅物，及營田莊宅務課利，以其曾輦運供軍糧料也。甲辰，故晉國夫人夏氏追冊皇后，有司上諡曰昭懿，從之。</p>
<p class="em2" id="p3"><a class="gg-link" href="#p3" onclick="return changeColor(this);"></a>夏四月戊申，李彝超奏：「奉詔除延州留後，已受恩命訖，三軍百姓擁隔，未遂赴任。」帝遣閤門使蘇繼顏齎詔促彝超赴任。癸丑，以刑部侍郎劉贊為祕書監、秦王傅。<span class="jiazhu">案通鑑作兵部侍郎，歐陽史從薛史。<span class="jiaozhusup">十三字原無，據舊五代史考異補。</span>五代會要：長興四年四月，以祕書監劉贊為秦王傅，前忠武軍節度判官蘇瓚為秦王友，前襄州觀察使魚崇遠為秦王府記室參軍。時言事者請為秦王置師傅，上顧問近臣，皆以秦王名勢隆盛，不敢置議，請自選擇，乃降是命</span>。甲寅，前鄧州節度使梁漢顒以太子少師致仕，太子賓客裴皥以兵部尚書致仕。戊午，追冊昭宗皇后何氏為宣穆皇后，祔饗太廟，百僚進名奉慰，廢朝三日。己巳，以左散騎常侍任贊為戶部侍郎，以吏部侍郎藥縱之為曹州刺史。癸酉，延州奏，蕃部劫掠餉運及攻城之具，守蘆關兵士退守金明鎮。</p>
<p class="em2" id="p4"><a class="gg-link" href="#p4" onclick="return changeColor(this);"></a>五月丙子朔，帝御文明殿受朝。戊寅，皇子鳳翔節度使從珂封潞王。新授戶部侍郎任贊改刑部侍郎，贊訴以所授官是丁憂闕，故改焉。皇子從益封許王，鄆州節度使李從溫封兗王，河中節度使李從璋封洋王，鎮州節度使李從敏封涇王。<span class="jiazhu">案：從溫等皆明宗從子，故書其姓，薛史書法如此。(孔本)</span>甲申，帝避暑於九曲池，既而登樓，風毒暴作，聖體不豫，翌日而愈。<span class="jiazhu">案北夢瑣言云：上聖體乖和，馮道對寢膳之間，動思調衞，因指御前果實曰：「如食桃不康，翼日見李而思戒可也。」初，上因御李，暴得風虛之疾，馮道不敢斥言，因奏事諷悟上意。(舊五代史考異)</span>丙戌，契丹遣使朝貢。丁酉，安從進奏，大軍已至夏州，<span class="jiaozhusup">原作「頁州」，據殿本、劉本改。</span>攻外城，以其不受命也。庚子，以靈武留後張希崇為本州節度使。辛丑，故夏州節度使、朔方郡王李仁福追封虢王。壬寅，以前晉州留後薄文為本州節度使。</p>
<p class="em2" id="p5"><a class="gg-link" href="#p5" onclick="return changeColor(this);"></a>六月丙午朔，文武百僚、宰臣馮道等拜章，請於尊號內加「廣運法天」四字，凡拜三章，詔允之。詔宮西新園宜名永芳園，其間新殿宜名和慶殿。丙辰，秦王從榮加食邑至萬戶，實封二千戶。丁巳，<span class="jiaozhusup">原作「丁未」，據殿本、劉本改。影庫本粘籤云：「丁未，以長曆推之，當是丁巳。」按二十史朔閏表，長興四年六月丙午朔，在丙辰十一日和戊午十三日間，當是丁巳十二日。</span>以右驍衞上將軍李從昶為左龍武統軍，以前邢州節度使高允韜為右龍武統軍，以右驍衞上將軍羅周敬為左羽林統軍，以右監門上將軍婁繼英為金州刺史。戊午，宋王從厚加食邑至萬戶，實封一千戶。壬戌，以前涇州節度使李金全為滄州節度使。癸亥，詔御史中丞龍敏等詳定大中統類。甲子，第十四女封壽安公主，第十五女封永樂公主。戊辰，以前利州節度使孫漢韶為洋州節度使。壬申，永寧軍節度使、容州管內觀察使、檢校太尉、兼侍中馬存加食邑實封。甲戌，帝復不豫。</p>
<p class="em2" id="p6"><a class="gg-link" href="#p6" onclick="return changeColor(this);"></a>秋七月丁丑，以著作佐郎尹拙為左拾遺，<span class="jiaozhusup">「佐」原作「左」，據殿本、劉本改。</span>直史館。<span class="jiazhu">案五代會要：尹拙為左拾遺，王慎徽為右拾遺，並直史館，薛史闕載王慎徽。(舊五代史考異)</span>國朝舊制，皆以畿赤尉直史館，今用諫官自拙始，從監修李愚奏也。己卯，東岳三郎神贈威雄大將軍。初，帝不豫，前淄州刺史劉遂清薦泰山僧一人，<span class="jiazhu">劉遂清，原本作「隊請」，今從冊府元龜改正。(影庫本粘籤)</span>云善醫，及召見，乃庸僧耳。問方藥，僧曰：「不工醫，嘗於泰山中親覩嶽神，謂僧曰：『吾第三子威靈可愛，而未有爵秩，師為我請之。』」宮中神其事，故有是命，識者嫉遂清之妖佞焉。詔應臺官出行，須令人訶引，使軍巡職掌等規避。壬午，詔安從進班師，時王師攻夏州無功故也。乙酉，以許州節度使孟鵠卒廢朝，贈太傅。詔賜在京諸軍將校優給有差。時帝疾未痊，軍士有流言故也。丁亥，兩浙節度使、檢校太傅、守中書令錢元瓘封吳王。</p>
<p class="em2" id="p7"><a class="gg-link" href="#p7" onclick="return changeColor(this);"></a>八月戊申，帝被袞冕，御明堂殿受冊，徽號曰聖明神武廣運法天文德恭孝皇帝。<span class="jiaozhusup">「運」原作「道」，據殿本、劉本改。影庫本批校云：「廣道法天，『道』應作『運』。」</span>禮畢，制大赦天下，常赦所不原者咸赦除之。己酉，賜侍衞諸軍優給有差，時月內再有頒給，自茲府藏無餘積矣。辛亥，以晉州節度使薄文卒廢朝。丁巳，以右龍武統軍李從昶為許州節度使。戊午，以祕書監高輅卒廢朝。辛酉，以太子太師致仕符習卒廢朝，贈太師。辛未，秦王從榮以本官充天下兵馬大元帥，加食邑萬戶、實封三千戶；以右羽林統軍翟璋為晉州節度使；以太子賓客馬縞為戶部侍郎。壬申，幸至德宮。</p>
<p class="em2" id="p8"><a class="gg-link" href="#p8" onclick="return changeColor(this);"></a>九月甲戌，以戶部尚書李鏻為兵部尚書，<span class="jiaozhusup">原作「李璘」，據本書卷一０八李鏻傳、歐陽史五七李鏻傳改。</span>以前戶部尚書韓彥惲為戶部尚書。丙子，幸至德宮。戊寅，樞密使范延光、趙延壽並加兼侍中，依前充使。中書奏：「元帥儀注，諸道節度使以下帶兵權者，階下具軍禮參見；其帶使相者，初見亦展一度公禮。天下軍務公事，元帥府行帖指揮，其判六軍諸衞事則公牒往來，其官屬軍職，委元帥府奏請。」從之。癸未，以兵部侍郎盧詹為吏部侍郎。丙戌，宰臣馮道加左僕射，李愚加吏部尚書，劉昫加刑部尚書。戊子，河陽節度使兼侍衞親軍都指揮使康義誠、山南西道節度使檢校太傅張虔釗並加同平章事。宣徽南院使、判三司馮贇依前檢校太傅、同中書門下二品，<span class="jiaozhusup">原作「同平章事中書門下同二品」，據通鑑卷二七八、本書卷四五閔帝紀改。</span>充三司使。贇亡父名章，故改平章事為同二品。壬戌，永寧公主石氏進封魏國公主，興平公主趙氏進封齊國公主。皇孫重光、重哲並授銀青光祿大夫、檢校工部尚書，秦王、宋王子也。前洋州節度使梁漢顒以太子少傅致仕。丁酉，以右龍武統軍高允韜為滑州節度使，以韶州刺史、檢校司空王萬榮為華州節度使，萬榮，王妃之父也。戊戌，以樞密使趙延壽為汴州節度使，以襄州節度使朱弘昭為檢校太尉、同平章事，充樞密使。時范延光、趙延壽相繼辭退樞密務，及朱弘昭有樞密之命，又面辭訴，帝叱之曰：「爾輩皆欲離朕左右，怕在眼前，素養爾輩，將何用也！」弘昭退謝，不復敢言。吏部侍郎張文寶卒。庚子，清海軍節度使錢元璹加檢校太傅、同平章事，中吳、建武等軍節度使錢元璙加檢校太師、兼中書令。以前滑州節度使李贊華遙領虔州節度使。辛丑，詔天下兵馬大元帥、秦王從榮班宜在宰臣之上。<span class="jiazhu">案五代會要：秦王從榮加兼中書令，與宰臣分班左右定位，及為天下兵馬元帥，勅曰：「秦王位隆將相，望重磐維，委任既崇，等威合異，班位宜在宰臣之上。」</span>壬寅，以北面行營都指揮使、易州刺史楊檀為振武軍節度使。</p>
<p class="em2" id="p9"><a class="gg-link" href="#p9" onclick="return changeColor(this);"></a>冬十月丙午，以前同州節度使趙在禮為襄州節度使。丁未，以前滑州節度使張敬詢卒廢朝。以刑部侍郎任贊為兵部侍郎，充元帥府判官。戊午，以前鳳翔節度使孫岳為三司使。庚申，以樞密使范延光為鎮州節度使，以三司使馮贇為樞密使。辛酉，以前潞州節度使李承約為左龍武統軍，以前威塞軍節度使王景戡為右龍武統軍，以左驍衞上將軍安崇阮為左神武統軍，以右監門上將軍高允貞為右神武統軍。壬戌，以權知夏州事、檢校司空李彝超為夏州節度使、檢校司徒。丙寅，詔在朝文武臣僚並與加恩，以受冊尊號也。戊辰，以前安州節度使楊漢章為兗州節度使，以前雲州節度使張敬達為徐州節度使。庚午，以前兗州節度使張延朗為秦州節度使。壬申，秦州節度使劉仲殷移鎮宋州。</p>
<p class="em2" id="p10"><a class="gg-link" href="#p10" onclick="return changeColor(this);"></a>十一月丙子，以前滄州節度使盧質為右僕射。庚辰，改慎州懷化軍為昭化軍，升洮州為保順軍。辛巳，以保大軍節度使、檢校太尉鮑君福為保順軍節度、洮鄯等州觀察等使，以彰義軍節度使、檢校太尉、同平章事杜建徽為昭化軍節度、慎瑞司等州觀察使。乙酉，以前汴州節度使李從曮為鄆州節度使，以鄆州節度使李從溫為定州節度使。丙戌，新授右僕射盧質奏：「臣忝除官，合赴省上事，若準舊例，左右僕射上事儀注所費極多，欲從權務簡，只取尚書丞、郎上事例，止集南省屬僚及兩省官送上，亦不敢輒援往例，有費官用。自量力排比；兼不敢自臣隳廢前規，他時任行舊制。」從之。戊子，帝不豫。<span class="jiazhu">案：歐陽史本紀作十月壬申，幸士和亭得疾。秦王從榮傳作十一月戊子，雪，明宗幸宮西士和亭得傷寒疾，<span class="jiaozhusup">「士和亭」原均作「上和亭」，據歐陽史卷六唐本紀、卷一五唐明宗家人傳改。</span>紀傳互異。五代春秋從薛史作戊子，帝不豫。(舊五代史考異)</span>己丑，大漸，自廣壽殿移居雍和殿。是夜四鼓後，帝自御榻蹶然而興，顧謂知漏宮女曰：「今夜漏幾何？」對曰：「四更。」因奏曰：「官家省事否？」帝曰：「省。」因唾出肉片如肺者數片，便溺升餘。六宮皆至，慶躍而奏曰：「官家今日實還魂也。」已食粥一器，侍醫進湯膳。至曙，帝小康。壬辰，天下大元帥、守尚書令、兼侍中、秦王從榮領兵陣於天津橋，內出禁軍拒之。從榮敗奔河南府，遇害。<span class="jiazhu">案：五代春秋作壬午，誅從榮。蓋傳寫之訛，歐陽史及通鑑俱從薛史作壬辰。(舊五代史考異)</span>帝聞之悲駭，幾落御榻，氣絕而蘇者再，由是不豫有加。癸巳，馮道率百僚見帝於雍和殿，帝雨泣哽噎，曰：「吾家事若此，慚見卿等！」百僚皆泣下霑襟。甲午，賜宰臣、樞密使御衣玉帶，康義誠已下錦帛鞍馬有差。遣宣徽使孟漢瓊召宋王於鄴都。乙未，以三司使孫岳為亂兵所害廢朝。<span class="jiazhu">案：孫岳被害，通鑑繫於壬辰，蓋與從榮之死同日。歐陽史作乙未，康義誠殺孫岳，是以廢朝之日為專殺之日也。(舊五代史考異)</span>丁酉，勅秦王府官屬，除諮議參軍高輦已處斬外，元帥府判官、兵部侍郎任贊配武州，祕書監兼秦王傅劉贊配嵐州，河南少尹劉陟配均州，並為長流百姓，縱逢恩赦，不在放還。河南少尹李蕘配石州，河南府判官司徒詡配寧州，秦王友蘇瓚配萊州，記室參軍魚崇遠配慶州，河南府推官王說配隨州，並為長流百姓。河南府推官尹諲，六軍巡官董裔、張九思，河南府巡官張沆、李潮、江文蔚並勒歸田里，應長流人並除名。六軍判官、殿中監王居敏責授復州司馬，六軍推官郭晙責授坊州司戶，並員外置，所在馳驛發遣。時宰相、樞密使共議任贊等已下罪，馮道等曰：「任贊前在班行，比與從榮無舊，除官未及月餘，便逢此禍。王居敏、司徒詡疾病請假，將近半年，近日之事，計不同謀。從榮所款昵者高輦、劉陟、王說三人，昨從榮稱兵指闕之際，沿路只與劉陟、高輦並轡耳語，至天津橋南，指日影謂諸判官曰：『明日如今，已誅王居敏矣。』則知其冗泛之徒，不可一例從坐。」朱弘昭意欲盡誅任贊已下，馮贇力爭之乃已。戊戌，帝崩於大內之雍和殿，壽六十七。</p>
<p class="em2" id="p11"><a class="gg-link" href="#p11" onclick="return changeColor(this);"></a>十二月癸卯朔，遷梓宮於二儀殿，宋王從厚自鄴都至。是日發哀，百僚縞素於位，中書侍郎、平章事劉昫宣遺制，宋王從厚於柩前即皇帝位，服紀以日易月，一如舊制云。明年四月，太常卿盧文紀上諡議曰聖智仁德欽孝皇帝，廟號明宗，宰臣馮道議請改「聖智仁德」四字，為聖德和武欽孝皇帝。宰臣劉昫撰諡冊文，宰臣李愚撰哀冊文，是月二十七日葬于徽陵。<span class="jiazhu">永樂大典卷七千一百六十六。　　五代史補：明宗之在位也，一日幸倉場觀納，時主者以車駕親臨，懼得罪，其較量甚輕。<span class="jiaozhusup">原作「懼得其罪較量甚輕」，據五代史補卷二改。</span>明宗因謂之曰：「且朕自省事以來，倉場給散，動經一二十年未畢，今輕量如此，其後銷折將何以償之？」對曰：「竭盡家產，不足則繼之以身命。」明宗愴然曰：「只聞百姓養一家，未聞一家養百姓。今後每石加二斗耗，以備鼠雀侵蠹，謂之鼠雀耗。」倉糧加耗，自此始也。<span class="jiaozhusup">原作「倉糧起自此也」，據五代史補卷二改。</span>　　五代史闕文：明宗出自邊地，老于戰陳，即位之歲，年已六旬，純厚仁慈，本乎天性。每夕宮中焚香仰天禱祝云：「某蕃人也，遇世亂為眾推戴，事不獲已，願上天早生聖人，與百姓為主。」故天成、長興間，比歲豐登，中原無事，言於五代，粗為小康。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>史臣曰：明宗戰伐之勳，雖高佐命，潛躍之事，本不經心。會王室之多艱，屬神器之自至，諒由天贊，匪出人謀。及應運以君臨，能力行於王化，政皆中道，時亦小康，近代已來，亦可宗也。儻使重誨得房、杜之術，從榮有啟、誦之賢，則宗祧未至於危亡，載祀或期於綿遠矣。惜乎！君親可輔，臣子非才，遽泯烝嘗，良可深歎矣。<span class="jiazhu">永樂大典卷七千一百六十六。</span></p>
</div></body></html>