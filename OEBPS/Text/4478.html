<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷一百三·漢書五·隱帝紀下</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>隱帝紀下</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>乾祐三年春正月己亥朔，帝不受朝賀。鳳翔行營都部署趙暉奏，前月二十四日，收復鳳翔，逆賊王景崇舉族自燔而死。<span class="jiazhu">案：歐陽史作正月，西面行營都部署趙暉克鳳翔。據薛史則收復鳳翔自在二年十二月，非三年春事也，歐陽史蓋誤以告捷之月為收復之月耳。五代春秋作十二月，趙暉克鳳翔，誅王景崇，為得其實。</span>丁未，鳳翔節度使、充西南行營都部署趙暉加兼侍中。戊申，密州刺史王萬敢奏，奉詔領兵入海州界，至荻水鎮，俘掠焚蕩，更請益兵。詔前沂州刺史郭瓊率禁軍赴之。庚戌，前永興軍節度副使安友規除名，流登州沙門島。先是，友規權知永興軍府事，及趙思綰之奔衝，友規失守城池，至是乃正其罪焉。癸亥，<span class="jiazhu">癸亥，以長歷推之，當作「癸丑」，今無別本可校，姑仍其舊。(影庫本粘籤)</span>以前邠州節度使宋彥筠為太子太師致仕。丙寅<span class="jiaozhusup">原作「丙辰」，據通鑑卷二八九改。按二十史朔閏表，乾祐三年正月己亥朔，丙辰為十八日，今在癸亥二十五日後，當為丙寅二十八日。</span><span class="shadow dn jiaozhu" id="jiaozhu00" name="jiaozhu00">丙寅　原作「丙辰」，據通鑑卷二八九改。按二十史朔閏表，乾祐三年正月己亥朔，丙辰為十八日，今在癸亥二十五日後，當為丙寅二十八日。</span>，分命使臣赴永興、鳳翔、河中，收葬用兵已來所在骸骨<span class="jiaozhusup">「來」原作「未」，據殿本、劉本及彭校改。影庫本批校云：「用兵以來，『來』訛『未』。」</span><span class="shadow dn jiaozhu" id="jiaozhu01" name="jiaozhu01">收葬用兵已來所在骸骨　「來」原作「未」，據殿本、劉本及彭校改。影庫本批校云：「用兵以來，『來』訛『未』。」</span>，時已有僧聚髑髏二十萬矣。前沂州刺史郭瓊奏，部署兵士，深入海州賊界。是月，有狐登明德樓，主者獲之，狐毛長而腹下別有二足。</p>
<p class="em2" id="p1"><a class="gg-link" href="#p1" onclick="return changeColor(this);"></a>二月辛巳，青州奏，郭瓊部署兵士，自海州迴至當道。甲申，樞密使郭威巡邊迴。丁亥，汝州防禦使劉審交卒。乙未，以前安州節度使劉遂凝為左武衞上將軍，以鄜州節度使焦繼勳為右武衞上將軍<span class="jiaozhusup">「右武衞」原作「左衞」，據劉本、彭本改。按上文「劉遂凝為左武衞上將軍」，此處當為「右武衞」。</span><span class="shadow dn jiaozhu" id="jiaozhu02" name="jiaozhu02">焦繼勳為右武衞上將軍　「右武衞」原作「左衞」，據劉本、彭本改。按上文「劉遂凝為左武衞上將軍」，此處當為「右武衞」。</span>，以前永興軍節度使趙贊為左驍衞上將軍。</p>
<p class="em2" id="p2"><a class="gg-link" href="#p2" onclick="return changeColor(this);"></a>三月己亥，徐州部送所獲淮南都將李暉等三十三人徇于市，給衫帽放還本土。是月，鄴都留守高行周、兗州符彥卿、鄆州慕容彥超、西京留守白文珂、鎮州武行德、安州楊信、潞州常思、府州折從阮皆自鎮來朝，嘉慶節故也。戊午，宴羣臣於永福殿，帝初舉樂。壬戌，鄴都高行周移鎮鄆州，兗州符彥卿移鎮青州，並加邑封。甲子，西京留守白文珂、潞州常思、鎮州武行德並進邑封，鄆州慕容彥超移鎮兗州。</p>
<p class="em2" id="p3"><a class="gg-link" href="#p3" onclick="return changeColor(this);"></a>夏四月戊辰朔，邢州薛懷讓移鎮同州，相州郭謹、河陽李暉並進邑封。庚午，府州折從阮移鎮鄧州。辛未，故深州刺史史萬山<span class="jiazhu">案遼史世宗紀，殺深州刺史史萬山在天祿三年，即漢乾祐二年。</span>贈太傅。先是，契丹入邊，萬山城守，郭威遣索萬進率騎七百屯深州。一日，契丹數千騎迫州東門，萬山父子率兵百餘人襲之。契丹偽退十餘里<span class="jiaozhusup">「契丹」二字原無，據殿本補。</span><span class="shadow dn jiaozhu" id="jiaozhu03" name="jiaozhu03">契丹偽退十餘里　「契丹」二字原無，據殿本補。</span>，而伏兵發，萬山血戰，急請救於萬進，萬進勒兵不出，萬山死之，契丹亦解去。時論以萬進為罪，故加萬山贈典焉。壬申，華州劉詞移鎮邢州，安州楊信移鎮鄜州，貝州王令溫移鎮安州，並加邑封。以鄜州留後王饒為華州節度使，以其來朝故也。丁丑，尚食奉御王紹隱除名，流沙門島，坐匿軍營女口也。辛巳，以宣徽北院使吳虔裕為鄭州防禦使。時樞密使楊邠上章乞解樞機，帝命中使諭之曰：「樞機之職，捨卿用誰？忽有此章，莫有人離間否？」虔裕在傍颺言曰：「樞密重地，難以久處，俾後來者迭居，相公辭讓是也。」中使還具奏，帝不悅，故有是命。壬午，以樞密使郭威鄴都留守，依前樞密使。詔河北諸州，應兵甲、錢帛、糧草一稟郭威處分。癸未，府州永安軍額宜停，命降為團練州。戊子，翰林學士承旨、戶部尚書王仁裕罷職，守兵部尚書。左千牛上將軍張瓘卒。庚寅，以西南面水陸轉運使、尚書工部侍郎李穀為陳州刺史。左金吾上將軍致仕馬萬卒。甲午，以前華州節度使安審信為左衞上將軍，以前潞州節度使張從恩為右衞上將軍。</p>
<p class="em2" id="p4"><a class="gg-link" href="#p4" onclick="return changeColor(this);"></a>五月戊戌朔，帝御崇元殿受朝。丙午，以皇弟興元節度使承勳為開封尹，加兼中書令，未出閤。甲子，詔：「諸道州府差置散從官，大府五百人，上州三百人，下州二百人，勒本處團集管係，立節級檢校教習，以警備州城。」</p>
<p class="em2" id="p5"><a class="gg-link" href="#p5" onclick="return changeColor(this);"></a>閏月癸巳，京師大風雨，壞營舍，吹鄭門扉起，十數步而墮，拔大木數十，震死者六七人，水平地尺餘，池隍皆溢。是月，宮中有怪物，投瓦石，擊窗撼扉，人不能制。</p>
<p class="em2" id="p6"><a class="gg-link" href="#p6" onclick="return changeColor(this);"></a>六月庚子，以國子祭酒田敏為尚書右丞。癸卯，太僕卿致仕謝攀卒，輟視朝一日。鄭州奏，河決原武縣界。乙卯，司天臺上言，鎮星逆行，至太微左掖門外，自戊申年八月十二日，入太微西垣，犯上將屏星執法，勾己往來，至己酉年十一月十二日夜，方出左掖門順行，自今年正月十日夜，復逆行入東垣，至左掖門。</p>
<p class="em2" id="p7"><a class="gg-link" href="#p7" onclick="return changeColor(this);"></a>秋七月庚午，河陽奏，河漲三丈五尺。乙亥，滄州奏，積雨約一丈二尺。安州奏，溝河泛溢，州城內水深七尺。丙子，帝御崇元殿，授皇太后冊，命宰臣蘇逢吉行禮。辛巳，三司使奏：「州縣令錄佐官，請據戶籍多少，量定俸戶：縣三千戶已上，令月十千，主簿八千；二千戶已上，令月八千，主簿五千；二千戶已下<span class="jiaozhusup">兩句中「二千」二字原無，據殿本、劉本補。</span><span class="shadow dn jiaozhu" id="jiaozhu04" name="jiaozhu04">二千戶已上……二千戶已下　兩句中「二千」二字原無，據殿本、劉本補。</span>，令月六千，主簿四千。每戶月出錢五百，並以管內中等戶充。錄事參軍、判司俸錢，視州界令佐，取其多者給之，其俸戶與免縣司差役。」從之。</p>
<p class="em2" id="p8"><a class="gg-link" href="#p8" onclick="return changeColor(this);"></a>八月辛亥，以蒙州城隍神為靈感王，從湖南請也。時海賊攻州城，州人禱於神，城得不陷，故有是請。辛酉，給事中陶穀上言，請停五日內殿轉對，從之。壬戌，以兵部侍郎于德辰為御史中丞，邊蔚為兵部侍郎。</p>
<p class="em2" id="p9"><a class="gg-link" href="#p9" onclick="return changeColor(this);"></a>九月辛巳，朗州節度使馬希萼奏請於京師別置邸院，<span class="jiazhu">朗州，原本作「狼州」，今據十國春秋改正。(影庫本粘籤)</span>不允。是時，希萼與其弟湖南節度使希廣方搆䦧牆之怨，故有是請。帝以湖南已有邸務，不可更置，由是不允，仍命降詔和解焉。</p>
<p class="em2" id="p10"><a class="gg-link" href="#p10" onclick="return changeColor(this);"></a>冬十月己亥，帝狩於近郊。丙午，湖南馬希廣遣使上章，且言荊南、淮南、廣南三道結搆，欲分割湖、湘，乞聊發兵師，以為援助。時朝廷方議起軍，會內難，不果行。丁未，兩浙錢弘俶加諸道兵馬元帥。<span class="jiaozhusup">「帥」原作「師」，據殿本、劉本改。</span><span class="shadow dn jiaozhu" id="jiaozhu05" name="jiaozhu05">兵馬元帥　「帥」原作「師」，據殿本、劉本改。</span>戊申，彰德軍節度使郭謹卒。癸丑，以前同州節度使張彥贇為相州節度使。辛酉，月犯心大星。</p>
<p class="em2" id="p11"><a class="gg-link" href="#p11" onclick="return changeColor(this);"></a>十一月甲子朔，日有蝕之。乙丑，永州唐將軍祠贈太保，從湖南請也。己巳，日南至，帝御崇元殿受朝賀，仗衞如式。辛未，詔侍衞步軍都指揮使王殷將兵屯澶州。丙子，誅樞密使楊邠、侍衞都指揮使史弘肇、三司使王章，夷其族。是日平旦，甲士數十人由廣政殿出，至東廡下，害邠等於閣內，皆死於亂刃之下。又誅弘肇弟小底軍都虞候弘朗、如京使甄彥奇、內常侍辛從審、楊邠子比部員外郎廷侃、右衞將軍廷偉、左贊善大夫廷倚、王章侄右領衞將軍旻、子壻戶部員外郎張貽肅<span class="jiaozhusup">「貽」原作「昭」，據殿本、本書卷一０七王章傳、歐陽史卷三０郭允明傳改。</span><span class="shadow dn jiaozhu" id="jiaozhu06" name="jiaozhu06">張貽肅　「貽」原作「昭」，據殿本、本書卷一０七王章傳、歐陽史卷三０郭允明傳改。</span>、樞密院副承宣郭顒、控鶴都虞候高進、侍衞都承局荊南金、三司都勾官柴訓等。分兵收捕邠等家屬及部曲傔從，盡戮之。少頃，樞密承旨聶文進急召宰臣百僚，班於崇元殿，庭宣曰：「楊邠、史弘肇、王章等同謀叛逆，欲危宗社，並斬之，與卿等同慶。」班退，召諸軍將校至萬歲殿，帝親諭史弘肇等欲謀逆亂之狀，且言：「弘肇等欺朕年幼，專權擅命，使汝輩常懷憂恐，自此朕自與汝等為主，必無橫憂也。」諸軍將校拜謝而退。召前任節度使、刺史、統軍等上殿諭之。帝遣軍士守捉宮城諸門，比近日旰，朝臣步出宮門而去。是日晴霽無雲，而昏霧濛濛，有如微雨，人情惴恐。日將午，載楊邠等十餘尸，分暴於南北市。是日，帝遣腹心齎密詔往澶州、鄴都，令澶州節度使李洪義<span class="jiazhu">案宋史：洪義本名洪威，避周太祖諱改。(舊五代史考異)</span>誅侍衞步軍都指揮使王殷，令鄴都屯駐護聖左廂都指揮使郭崇、<span class="jiazhu">案東都事略：郭崇初名崇威，避周太祖諱，止稱崇。(舊五代史考異)</span>奉國左廂都指揮使曹英害樞密使郭威及宣徽使王峻。急詔鄆州高行周、青州符彥卿、永興郭從義、兗州慕容彥超、同州薛懷讓、鄭州吳虔裕、陳州李穀等赴闕。以宰臣蘇逢吉權知樞密院事，前青州劉銖權知開封府事，侍衞馬軍都指揮使李洪建判侍衞司事，內客省使閻晉卿權侍衞馬軍都指揮使。</p>
<p class="em2" id="p12"><a class="gg-link" href="#p12" onclick="return changeColor(this);"></a>丁丑，澶州節度使李洪義受得密詔，知事不克，乃引使人見王殷。殷與洪義遣本州副使陳光穗齎所受密詔，馳至鄴都。<span class="jiazhu">案宋史：少帝遣供奉官孟業齎密詔，令洪義殺王殷。洪義素怯懦，慮殷覺，遷延不敢發，遽引業見殷。殷乃錮業，送密詔于周祖。(舊五代史考異)</span>郭威得之，即召王峻、郭崇、曹英及諸軍將校，至牙署視詔，兼告楊、史諸公寃枉之狀，且曰：「汝等當奉行詔旨，斷予首以報天子，自取功名。」郭威等與諸將校前曰：「此事必非聖意，即是李業等竊發，假如此輩便握權柄，國得安乎<span class="jiaozhusup">「國」原作「固」，據本書卷一一０周太祖紀改。劉本全句作「國家安乎」。</span><span class="shadow dn jiaozhu" id="jiaozhu07" name="jiaozhu07">國得安乎　「國」原作「固」，據本書卷一一０周太祖紀改。劉本全句作「國家安乎」。</span>！事可陳論，何須自棄，致千載之下被此惡名。崇等願從公入朝，面自洗雪。」於是將校等請威入朝，以除君側之惡，共安天下。<span class="jiazhu">案東都事略：漢隱帝遣使害太祖，魏仁浦曰：「公有大功于朝廷，握強兵，臨重鎮，以讒見疑，豈可坐而待斃！」教以易其語，云誅將士，以激怒眾心。太祖納其言。(舊五代史考異)</span>翌日，郭威以眾南行。戊寅，鄴兵至澶州。庚辰，至滑州，節度使宋延渥開門迎降。<span class="jiazhu">案歐陽史：庚辰，義成軍節度使宋延渥叛附于郭威。與薛史同。通鑑作辛巳，與薛史異。</span>是日，詔前開封尹侯益、前鄜州節度使張彥超、權侍衞馬軍都指揮使閻晉卿、鄭州防禦使吳虔裕等，率禁軍赴澶州守捉。</p>
<p class="em2" id="p13"><a class="gg-link" href="#p13" onclick="return changeColor(this);"></a>辛巳，帝之小豎驡脫自北迴。<span class="jiazhu">守捉，原本作「字足」，今從通鑑考異所引薛史改正。又，小豎驡脫，通鑑「鸗」字從「鳥」，歐陽史驡字從「馬」。胡三省通鑑注云：鸗，力鍾翻，又盧紅翻。歐陽史作「驡」，亦音龍。薛史隱帝紀作「驡」，周太祖紀作「鸗」，蓋亦據漢、周實錄，未及改從畫一也。今姑從其舊。(影庫本粘籤)</span>先是，帝遣驡脫偵鄴軍所至，為游騎所獲，郭威即遣廻，因令附奏赴闕之意，仍以密奏置驡脫衣領中。帝覽奏，即召李業示之，聶文進、郭允明等在傍，懼形于色。初議車駕幸澶州，及聞鄴兵已至河上，乃止。帝大懼，私謂宰臣竇貞固等曰：「昨來之事，太草草耳！」李業等請帝傾府庫以給諸軍，宰相蘇禹珪以為未可。業拜禹珪於帝前，曰：「相公且為官家，莫惜府庫。」遂下令侍衞軍人給二十緡，下軍各給十緡，其北來將士亦準此。仍遣北來將士在營子弟各齎家問，向北諭之。</p>
<p class="em2" id="p14"><a class="gg-link" href="#p14" onclick="return changeColor(this);"></a>壬午，鄴軍至封丘。慕容彥超自鎮馳至，帝遂以軍旅之事委之。<span class="jiazhu">案宋史侯益傳云：周太祖起兵，隱帝議出師禦之。益獻計曰：「王者無敵于天下，兵不宜輕出，況大名戍卒，家屬盡在京城，不如閉關以挫其銳<span class="jiaozhusup">「閉」原作「開」，據殿本、劉本、宋史卷二五四侯益傳改。</span><span class="shadow dn jiaozhu" id="jiaozhu08" name="jiaozhu08">不如閉關以挫其銳　「閉」原作「開」，據殿本、劉本、宋史卷二五四侯益傳改。</span>，遣其母妻發降以招之，可不戰而定。」慕容彥超以為益衰老，作懦夫計，沮之。(舊五代史考異)</span>彥超謂帝曰：「陛下勿憂，臣當生致其魁首。」彥超退，見聶文進，詢北來兵數及將校名氏，文進告之。彥超懼，曰：「大是劇賊，不宜輕耳！」又遣袁嶬、劉重進、王知則等出師，以繼前軍。慕容彥超以大軍駐於七里郊，掘塹以自衞，都下率坊市出酒食以餉軍。癸未，車駕勞軍，即日還宮。翌日，慕容彥超揚言曰：「官家宮中無事，明日再出，觀臣破賊。」甲申，車駕復出，幸七里店軍營。王師陣於劉子陂，<span class="jiazhu">劉子陂，東都事略宋延渥傳作留子陂。考通鑑、歐陽史俱作「劉」，蓋地名多用對音字，今仍其舊。(影庫本粘籤)</span>與鄴軍相望。太后以帝至晚在外，遣中使謂聶文進曰：「賊軍在近，大須用意！」文進曰：「有臣在，必不失策，縱有一百箇郭威，亦當生擒之耳！」彥超輕脫，先擊北軍，郭威命何福進、王彥超、李筠等大合騎以乘之。彥超退却，死者百餘人，於是諸軍奪氣，稍稍奔於北軍。吳虔裕、張彥超等相繼而去，慕容彥超以部下十數騎奔兗州。是夜，帝與宰臣從官宿於野次，侯益、焦繼勳潛奔鄴軍。</p>
<p class="em2" id="p15"><a class="gg-link" href="#p15" onclick="return changeColor(this);"></a>乙酉旦，帝策馬至玄化門，劉銖在門上，問帝左右：「兵馬何在？」乃射左右。帝迴，與蘇逢吉、郭允明詣西北村舍，郭允明知事不濟，乃剚刃於帝而崩，時年二十。蘇逢吉、郭允明皆自殺。<span class="jiazhu">案通鑑考異引劉恕曰：允明，帝所親信，何由弒逆？蓋郭威兵殺帝，事成之日諱之，因允明自殺而歸罪耳。今考劉恕所辨，祇以揣度言之，亦無實據，薛史蓋據當時實錄也<span class="jiaozhusup">劉本同，舊五代史考異作「五代春秋作帝崩于師」。</span><span class="shadow dn jiaozhu" id="jiaozhu09" name="jiaozhu09">薛史蓋據當時實錄也　劉本同，舊五代史考異作「五代春秋作帝崩于師」。</span>。</span>是日，周太祖自迎春門入，諸軍大掠，煙火四發，翌日至晡方定。前滑州節度使白再榮為亂兵所害，吏部侍郎張允墜屋而死。周太祖既入京城，命有司遷帝梓宮於太平宮。或曰：「可依魏高貴鄉公故事，以公禮葬之。」周祖曰：「予顛沛之中，不能護衞至尊，以至於此，若又貶降，人謂我何！」於是詔擇日舉哀，命前宗正卿劉皥主喪。丙戌，太后誥曰：</p>
<p class="yinyong" id="p16"><a class="gg-link" href="#p16" onclick="return changeColor(this);"></a>高祖皇帝翦亂除兇，變家為國，救生靈於塗炭，創王業於艱難，甫定寰區，遽遺弓劍。樞密使郭威楊邠、侍衞使史弘肇、三司使王章親承顧命，輔立少君，協力同心，安邦定國。旋屬四方多事，三叛連衡，吳、蜀內侵，契丹啟釁，蒸黎兇懼，宗社阽危。郭威授任專征，提戈進討，躬當矢石，盡掃煙塵，外寇盪平，中原寧謐。復以強敵未殄，邊塞多艱，允賴寶臣，往臨大鄴，疆埸有蕃籬之固，朝廷寬宵旰之憂。不謂兇豎連謀，羣小得志，密藏鋒刃，竊發殿庭，已殺害其忠良，方奏聞於少主，無辜受戮，有口稱寃。而又潛差使臣，矯齎宣命，謀害樞密使郭威、宣徽使王峻、侍衞步軍都指揮使王殷等。人知無罪，天不助奸。</p>
<p class="yinyong" id="p17"><a class="gg-link" href="#p17" onclick="return changeColor(this);"></a>今者，郭威，王峻，澶州節度使李洪義，前曹州防禦使何福進，前復州防禦使王彥超，前博州刺史李筠，北面行營馬步都指揮使郭崇，步軍都指揮使曹英，護聖都指揮使白重贊、索萬進、田景咸、樊愛能、李萬全、史彥超，奉國都指揮使張鐸、王暉、胡立，弩手指揮使何贇等，徑領兵師，來安社稷。逆黨皇城使李業、內客省使閻晉卿、樞密都承旨聶文進、飛龍使後贊、翰林茶酒使郭允明等，脅君於大內，出戰于近郊，及至力窮，遂行弒逆，寃憤之極，今古未聞。</p>
<p class="yinyong" id="p18"><a class="gg-link" href="#p18" onclick="return changeColor(this);"></a>今則兇黨既除，羣情共悅。神器不可以無主，萬機不可以久曠，宜擇賢君，以安天下。河東節度使崇、許州節度使信，皆高祖之弟，徐州節度使贇、開封尹承勳，高祖之男，俱列磐維，皆居屏翰，宜令文武百辟，議擇嗣君，以承大統云。</p>
<p class="em2" id="p19"><a class="gg-link" href="#p19" onclick="return changeColor(this);"></a>樞密使郭威以蕭牆變起，宗祏無奉，率羣臣候太后，請定所立，且言：「開封尹承勳，高祖皇帝之愛子也，請立為嗣。」太后告以承勳羸病日久，不能自舉，周太祖與諸將請視承勳起居，及視之，方信，遂議立高祖從子、徐州節度使贇為嗣。己丑<span class="jiaozhusup">原作「乙丑」，據殿本、通鑑卷二八九改。舊五代史考異云：「案：原本作『乙丑』，與五代春秋同。今從通鑑改作『己丑』。」</span><span class="shadow dn jiaozhu" id="jiaozhu10" name="jiaozhu10">己丑　原作「乙丑」，據殿本、通鑑卷二八九改。舊五代史考異云：「案：原本作『乙丑』，與五代春秋同。今從通鑑改作『己丑』。」</span>，太后誥曰：「天未悔禍，喪亂孔多，嗣主幼沖，羣兇蔽惑，搆奸謀於造次，縱毒蠆於斯須，將相大臣，連頸受戮，股肱良佐，無罪見屠，行路咨嗟，羣心扼腕，則高祖之洪烈將墜于地。賴大臣郭威等，激揚忠義，拯濟顛危，除惡蔓以無遺，俾綴旒之不絕。宗祧事重，纘繼才難，既聞將相之謀，復考蓍龜之兆，天人協贊，社稷是依。徐州節度使贇，稟上聖之資，抱中和之德，先皇如子，鍾愛特深，固可以子育兆民，君臨萬國，宜令所司擇日備法駕奉迎即皇帝位。於戲！神器至重，天步方艱，致理保邦，不可以不敬，貽謀聽政，不可以不勤，允執厥中，祗膺景命。」是日，遣前太師馮道等往徐奉迎。</p>
<p class="em2" id="p20"><a class="gg-link" href="#p20" onclick="return changeColor(this);"></a>周太祖以嗣君未至，萬機不可暫曠，率羣臣請太后臨朝，誥答曰：「昨以奸邪搆釁，亂我邦家，勳德効忠，剪除兇慝，俯從人欲，已立嗣君，宗社危而再安，紀綱壞而復振。皇帝法駕未至，庶事方殷，百辟上言，請予蒞政，宜允輿議，權總萬機，止於浹旬，即復明辟」云。按前代故事，太上皇稱誥，太皇太后、皇太后曰令，今云誥，有司誤也。以宣徽南院使王峻為樞密使，右神武統軍袁嶬為宣徽南院使，陳州刺史李穀權判三司，步軍都指揮使王殷為侍衞親軍馬步都指揮使，護聖左廂都指揮使郭崇為侍衞馬軍都指揮使<span class="jiaozhusup">「使」字原無，據殿本、劉本補。</span><span class="shadow dn jiaozhu" id="jiaozhu11" name="jiaozhu11">侍衞馬軍都指揮使　「使」字原無，據殿本、劉本補。</span>，奉國左廂都指揮使曹英為侍衞步軍都指揮使。鎮州、邢州馳奏，契丹寇洺州，陷內丘縣。時契丹永康王兀欲率部族兩道入邊，內丘城小而固，契丹攻之，五日不下，敵人傷者甚眾。時有官軍五百，在城防戍，攻急，官軍降於敵，屠其城而去。<span class="jiazhu">案遼史世宗紀：十月，自將南伐，攻下安平、內丘、束鹿等城，大獲而還。與薛史所載互有詳略。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>庚寅，樞密使郭威奏，左軍巡勘得飛龍使後贊款伏，與蘇逢吉、李業、閻晉卿、聶文進、郭允明等同謀，令散員都虞候奔德等下手殺害史弘肇等。權開封尹劉銖具伏，朋附李業為亂，屠害將相家屬。其劉銖等準誥旨處置訖，并蘇逢吉、郭允明、閻晉卿、聶文進首級，並梟於南北市，其骨肉放棄。辛卯，河北諸州馳報，契丹深入。太后誥曰：「王室多故，邊境未寧，內難雖平，外寇仍熾。據北面奏報，強敵奔衝，繼發兵師，未聞平殄，須勞上將，暫自臨戎。宜令樞密使郭威部署大軍，早謀掩擊，其軍國庶事，權委宰臣竇貞固、蘇禹珪、樞密使王峻等商量施行，在京馬步兵士，委王殷都大提舉。」</p>
<p class="em2" id="p22"><a class="gg-link" href="#p22" onclick="return changeColor(this);"></a>十二月甲午朔，郭威領大軍北征。丁酉，以翰林學士、尚書戶部侍郎、知制誥范質為樞密副使。<span class="jiazhu">案東都事略：周太祖征李守貞，每朝廷遣使齎詔，處分軍事，皆中機會，太祖問：「誰為此辭？」使者以范質對，太祖曰：「宰相器也。」太祖起兵入京師，遽令草太后誥及議迎湘陰公儀注<span class="jiaozhusup">「迎」字原無，據殿本、劉本及東都事略卷一八范質傳補。</span><span class="shadow dn jiaozhu" id="jiaozhu12" name="jiaozhu12">議迎湘陰公儀注　「迎」字原無，據殿本、劉本及東都事略卷一八范質傳補。</span>。乃白太后，以質為兵部侍郎、樞密副使。(舊五代史考異)</span>陝州李洪信奏，馬步都指揮使聶召、奉國指揮使楊德、護聖指揮使康審澄等，與節度使判官路濤、掌書記張洞、都押衙楊紹勍等，同情謀叛，並殺之。惟康審澄夜中放火斬關，奔歸京師。初，朝議以諸道方鎮皆是勳臣，不諳政理，其都押衙孔目官，令三司軍將內選才補之，藩帥不悅，故洪信因朝廷多故，誣奏加害焉。壬寅，湖南上言，朗州馬希萼引五谿蠻及淮南洪州軍來攻當道，望量差兵士於淮境牽引。乙巳，遣前淄州刺史陳恩讓領軍入淮南界<span class="jiaozhusup">殿本、劉本同，本書卷一０五蔡王信傳、宋史卷二六一陳思讓傳作陳思讓。</span><span class="shadow dn jiaozhu" id="jiaozhu13" name="jiaozhu13">陳恩讓　殿本、劉本同，本書卷一０五蔡王信傳、宋史卷二六一陳思讓傳作陳思讓。</span>，以便宜進取。辛亥，遣宰相蘇禹珪及朝臣十員，往宋州迎奉嗣君。壬子，樞密使郭威次澶州，何福進已下及諸軍將士，扶擁威請為天子，即日南還。威上章于太后，言為諸軍所迫班師。庚申，威至北郊，駐軍於臯門村。許州巡檢、前申州刺史馬鐸奏，節度使劉信自殺。壬戌，奉太后誥，命樞密使侍中郭威監國，中外庶事，並取監國處分。先是，樞密使王峻以湘陰公已在宋州，慮聞澶州之事，左右變生，遣侍衞馬軍指揮使郭崇率七百騎往衞之。<span class="jiazhu">案東都事略郭崇傳：王峻遣崇率七百騎拒贇，遇于睢陽，崇曰：「澶州兵變，遣崇來衞乘輿，非有他也。」具言軍情有屬<span class="jiaozhusup">「具言」原作「至若」，據殿本、劉本及東都事略卷二一郭崇傳改。</span><span class="shadow dn jiaozhu" id="jiaozhu14" name="jiaozhu14">具言軍情有屬　「具言」原作「至若」，據殿本、劉本及東都事略卷二一郭崇傳改。</span>，天命已定。贇執崇手而泣，崇即送贇就館。(舊五代史考異)</span>己未，太后誥曰：「比者，樞密使郭威，志安社稷，議立長君，以徐州節度使贇，高祖近親，立為漢嗣，爰自藩鎮，徵赴京師。雖誥命尋行，而軍情不附，天道在北，人心靡東，適當改卜之初，俾膺分土之命。贇可降授開府儀同三司、檢校太師、上柱國，封湘陰公，食邑三千戶，食實封五百戶。」</p>
<p class="em2" id="p23"><a class="gg-link" href="#p23" onclick="return changeColor(this);"></a>明年正月丁卯，太后誥，奉符寶於監國，可即皇帝位。周太祖踐阼，奉太后為母，遷於西宮，上尊號曰昭聖太后。是月十五日，周太祖與百僚詣帝殯宮，成服親奠，不視朝七日。又詔太常定諡曰隱。以其年八月二日，復遣前宗正卿劉皥護靈輴，備儀仗，葬于許州陽翟縣之潁陵，祔神主于高祖之寢宮。帝姿貌白晳，眉目疏朗，未即位時，目多閃掣，唾洟不止，即位之始，遽無此態，及內難將作，復如故。帝自關西平定之後，稍生驕易，然畏憚大臣，未至縱恣。嘗因乾象差忒，宮中或有怪異，召司天監趙延乂訊其休咎，延乂對以修德即無患。既退，遣中使就問延乂曰：「何者為德？」延乂勸讀貞觀政要。<span class="jiazhu">案東都事略張昭傳：隱帝年十九，猶有童心，昵近小人。昭上疏諫：「請近師傅，延問正人<span class="jiaozhusup">「問」原作「聞」，據東都事略卷三０張昭傳改。</span><span class="shadow dn jiaozhu" id="jiaozhu15" name="jiaozhu15">延問正人　「問」原作「聞」，據東都事略卷三０張昭傳改。</span>，以開聰明。」隱帝不省。(舊五代史考異)</span>邇後與聶文進、郭允明、後贊狎習，信其邪說，以至于敗。高祖之征鄴城也，一旦，帝語太祖曰：「我夜來夢爾為驢，負我升天，既捨爾，俄變為龍，捨我南去，是何祥也？」周太祖撫掌而笑。冥符肸蠁，豈偶然哉！<span class="jiazhu">永樂大典卷一萬六千二百二。</span></p>
<p class="em2" id="p24"><a class="gg-link" href="#p24" onclick="return changeColor(this);"></a>史臣曰：隱帝以尚幼之年，嗣新造之業。受命之主，德非禹、湯；輔政之臣，復非伊、呂。將欲保延洪之運，守不拔之基，固不可得也。然西摧三叛，雖僅滅於欃槍；而內稔羣兇，俄自取於狼狽。自古覆宗絕祀之速者，未有如帝之甚也。噫！蓋人謀之弗臧，非天命之遽奪也。<span class="jiazhu">永樂大典卷一萬六千二百二。</span></p>
</div></body></html>