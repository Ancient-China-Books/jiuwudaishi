<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷四十·唐書十六·明宗紀第六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>明宗紀第六</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>天成四年春正月壬申朔，帝御崇元殿受朝賀，仗衞如儀。幽州節度使趙德鈞奏：「臣孫贊，年五歲，默念論語、孝經，<span class="jiazhu">案：宋史作贊七歲，誦書二十七卷。(舊五代史考異)</span>舉童子，於汴州取解就試。」<span class="jiazhu">幽州，原本作「邠州」；論語，原本作「何論」，今從冊府元龜改正。(影庫本粘籤)</span>詔曰：「都尉之子，太尉之孫，能念儒書，備彰家訓，不勞就試，特與成名。宜賜別勅及第，附今年春牓。」<span class="jiazhu">案宋史云：特賜童子及第，附長興三年禮部春牓。薛史作天成四年春牓，與宋史異。(舊五代史考異)</span>戊子，放元年應欠秋稅。以左衞上將軍安崇阮為黔南節度使。壬辰，迴鶻入朝使掣撥等五人各授懷化司戈放還。<span class="jiaozhusup">劉本同，殿本作徹伯爾。殿本考證云：「徹伯爾，舊作掣撥，今改。」</span>以北京副留守馮贇為宣徽使、判三司。戊戌，禁天下虛稱試攝銜。西川孟知祥奏：「支屬刺史乞臣本道自署。」</p>
<p class="em2" id="p1"><a class="gg-link" href="#p1" onclick="return changeColor(this);"></a>二月乙巳，王晏球奏，此月三日收復定州，<span class="jiazhu">案：歐陽史作二月癸卯，王晏球克定州，與薛史合。<span class="jiaozhusup">「合」原作「異」，據孔本、殿本考證改。按二十史朔閏表，天成四年二月辛丑朔，癸卯為初三日。</span>通鑑作癸丑，考癸丑非二月三日也，疑傳寫之訛。(舊五代史考異)</span>獲王都首級，生擒契丹禿餒等二千餘人。百僚稱賀。詔取今月二十四日車駕還東京。辛亥，以北面行營招討使、宋州節度使王晏球為鄆州節度使，加兼侍中；以北面行營副招討使、滄州節度使李從敏為定州節度使；以北面行營兵馬都監、鄭州防禦使張虔釗為滄州節度使；幽州節度使趙德鈞加兼侍中。乙卯，以樞密使趙敬怡權知汴州軍州事。<span class="jiazhu">趙敬怡，原本作「敬貽」，今從歐陽史改正。(影庫本粘籤)</span>丙辰，邢州奏，定州送到偽太子李繼陶，已處置訖。辛酉，帝御咸安樓受定州俘馘，百官就列，宣露布於樓前，禮畢，以王都首級獻於太社。王都男四人、弟一人，禿餒父子二人，並磔於市。<span class="jiazhu">案五代會要：尚書兵部宣露布于樓前，宣訖，尚書刑部侍郎張文寶奏曰：「逆賊王都首級請付所司。」大理卿蕭希甫受之以出，獻于郊社，其王都男并蕃將等磔于開封橋。(舊五代史考異)</span>時露布之文，類制勅之體，蓋執筆者悞，頗為識者所嗤。樞密使趙敬怡卒，贈太傅。以端明殿學士趙鳳權知汴州軍州事。甲子，車駕發汴州。丙寅，至鄭州。賜左僕射致仕鄭珏錢二十萬。丁卯，宰相崔協卒，詔贈尚書右僕射。東都留守、太子少傅李琪等奏，至偃師縣奉迎。時琪奏章中有「敗契丹之凶黨，破真定之逆城」之言。詔曰：「契丹即為凶黨，真定不是逆城，李琪罰一月俸。」庚午，車駕至自汴州。</p>
<p class="em2" id="p2"><a class="gg-link" href="#p2" onclick="return changeColor(this);"></a>三月甲戌，馮道進表乞命相。丙戌，詔皇城使李從璨貶授房州司戶參軍，仍令盡命。從璨，帝之諸子也。先是，帝巡幸汴州，留從璨以警大內，從璨因遊會節園，<span class="jiazhu">會節，原本作「曾筠」，考通鑑注云：會節園在洛陽城中，張全義鎮洛歲久，私第在會節坊，室宇園池，為一時巨麗，輸之官，以為會節園。今改正。(影庫本粘籤)</span>酒酣，戲登御榻。安重誨奏之，故置於法焉。壬辰，中書奏：「今後羣臣內有乞假覲省者，請量賜茶藥。」從之。乙未，以前鄆州節度使符習為汴州節度使。丙申，詔鄴都、幽、鎮、滄、邢、易、定等州管內百姓，除正稅外，放免諸色差配，以討王都之役，有輓運之勞也。</p>
<p class="em2" id="p3"><a class="gg-link" href="#p3" onclick="return changeColor(this);"></a>夏四月庚子朔，禁鐵鑞錢。<span class="jiazhu">案：通鑑作鐵錫錢。胡三省注云：馬殷得湖南，鑄錫為錢，本用之境內，其後遂流入中國。疑原本「鑞」字誤。考冊府元龜亦作鐵鑞錢，今仍其舊。(舊五代史考異)</span>壬寅，重修廣壽殿成，有司請以丹漆金碧飾之，帝曰：「此殿經焚，不可不修，但務宏壯，不勞華侈。」湖南奏，敗荊南賊軍於石首鎮。詔沿邊置場買馬，不許蕃部直至闕下。先是，党項諸蕃凡將到馬，無駑良並云上進，國家雖約其價以給之，及計其館穀錫賚，所費不可勝紀。計司以為耗蠧中華，遂止之。壬子，以皇子北京留守、河東節度使從榮為河南尹，判六軍諸衞事；以皇子河南尹、判六軍諸衞事從厚為北京留守；以河陽節度使趙延壽為宋州節度使；以侍衞親軍都指揮使、鎮南軍節度使康義誠為河陽節度使。契丹寇雲州。癸丑，契丹遣捺括梅里等來朝貢，<span class="jiaozhusup">原作「紐赫美稜」，注云：「舊作捺括梅里，今改正。」按此係輯錄舊五代史時據遼史索倫國語解所改，今恢復原文。</span>稱取禿餒等骸骨，並斬於北市。甲寅，以端明殿學士趙鳳為門下侍郎兼工部尚書、平章事。<span class="jiazhu">案：歐陽史本紀作端明殿學士、尚書兵部侍郎趙鳳為門下侍郎兼工部尚書、同平章事，趙鳳傳作禮部侍郎，與本紀異，見吳縝纂誤。(舊五代史考異)</span>丙辰，諫議大夫致仕、襲文宣公孔邈卒。庚申，以王建立、孔循帶中書直省吏歸藩，並追迴。壬戌，幽州節度使趙德鈞兼北面行營招討使，鎮州節度使范延光加檢校太傅。戊辰，中書奏：「五月一日，應在京九品已上官，及諸道進奉使，請準貞元七年勅，就位起居，永為恆式。」從之。</p>
<p class="em2" id="p4"><a class="gg-link" href="#p4" onclick="return changeColor(this);"></a>五月己巳朔，帝御文明殿受朝。丙子，以夔州節度使西方鄴卒輟朝。丁丑，大理卿李保殷卒。己卯，以忠武軍節度使索自通為京兆尹，充西京留守；以左威衞上將軍朱漢賓為潞州節度使。乙酉，以黔州節度使安崇阮為夔州節度使，以左驍衞上將軍張溫為洋州節度使，以黔州留後楊漢賓為本州節度使。中書奏：「太常寺定少帝諡昭宣光烈孝皇帝，廟號景宗。伏以少帝今不入廟，難以言宗，只云昭宣光烈孝皇帝。」從之。<span class="jiazhu">案舊唐書哀帝紀云：中書奏，少帝行事，不合稱宗。今考五代會要，天成三年，博士呂朋龜議，<span class="jiaozhusup">「三年」原作「二年」，「呂朋龜」原作「呂明龜」，會要卷三、冊府卷五九三敍此事均作天成三年十一月，「呂明龜」作「呂朋龜」，據改。</span>引「君不逾年，不入宗廟」之禮，請別立廟於園陵，故不稱景宗，非議其行事有失也。舊唐書誤。</span>丁亥，以鳳州武興軍留後陳臯為武興軍節度使，以新州威塞軍留後翟璋為威塞軍節度使。壬辰，以權知尚書右丞崔居儉為尚書右丞。詔葺天下廨宇。丙申，襄州奏，荊南高從誨乞歸順。雲州奏，契丹犯塞。</p>
<p class="em2" id="p5"><a class="gg-link" href="#p5" onclick="return changeColor(this);"></a>六月辛丑，以左散騎常侍姚顗為兵部侍郎。壬寅，夔州節度使楊漢章移鎮雲州，以北京馬步軍都指揮使兼欽州刺史張敬達為鳳州節度使。癸卯，以前西京副留守事張遵誨行衞尉事，充客省使。國子博士田敏請葺四郊祠祭齋室。丙午，以沂州刺史張萬進為安北都護，充振武軍節度使。戊申，以宿州團練使康思立為利州節度使。登州刺史孫元停任，坐在任無名科率故也。詔鄴都仍舊為魏府。<span class="jiazhu">鄴都仍舊為魏府，考通鑑注云：莊宗同光元年即位于魏州，以魏州為興唐府，建東京。既遷洛，同光三年復唐之舊，以洛陽為東都，改魏州之東京為鄴都，至是復以為魏州。今附識于此。(影庫本粘籤)</span>應魏府、汴州、益州宮殿悉去鴟尾，賜節度使為衙署。辛亥，以權知朔方軍留後、定難軍都知兵馬使韓澄為朔方留後。癸丑，以前潞州節度使符彥超為左驍衞上將軍。詔：「諸道節度使行軍司馬，名位雖高，或帥臣不在，其州事宜委節度副使權知。」又詔：「藩郡所請賓幕及主事親從者，悉以名聞。」丙辰，<span class="jiazhu">案：通鑑作庚申。<span class="jiaozhusup">「庚申」原作「庚戌」，據殿本考證、通鑑卷二七六改。</span>(舊五代史考異)</span>權知荊南軍府事高從誨上章首罪，乞修職貢，仍進銀三千兩贖罪。<span class="jiazhu">案通鑑：庚申，高從誨自稱前荊南行軍司馬、歸州刺史，上表求內附。薛史作丙辰，與通鑑異。(孔本)</span>壬戌，幸至德宮。詔：「京城空地，課人蓋造。如無力者，許人請射營構。」</p>
<p class="em2" id="p6"><a class="gg-link" href="#p6" onclick="return changeColor(this);"></a>秋七月庚午，以前西京留守判官張鎛為司農卿。壬申，貶前左金吾上將軍毛璋為儒州長流百姓，尋賜自盡，以其在藩鎮陰蓄奸謀故也。甲戌，御史中丞呂夢奇責授太子右贊善大夫，坐曾借毛璋馬故也。己卯，以工部侍郎任贊為左散騎常侍，以樞密直學士、左諫議大夫、充匭使閻至為工部侍郎充職。遂州進嘉禾，一莖九穗。壬午，以給事中、判大理卿事許光義為御史中丞。史館上言：「所編修莊宗一朝事迹，欲名為實錄，太祖、獻祖、懿祖名為紀年錄。」<span class="jiazhu">紀年錄，原本作「繫年錄」，考通鑑注、玉海、文獻通考並作紀年錄，今改正。(影庫本粘籤)</span>從之。<span class="jiazhu">案五代會要：天成三年十二月，史館奏：「據左補闕張昭遠狀：『嘗讀國書，伏見懿祖昭烈皇帝自元和之初，獻祖文皇帝于太和之際，立功王室，陳力國朝。太祖武皇帝自咸通後來，勤王戮力，翦平多難，頻立大功，三換節旄，再安京國。莊宗皇帝終平大憝，奄有中原，倘闕編修，遂成湮墜。伏請與當館修撰，參序條綱，撰太祖、莊宗實錄者』。伏見前代史館，歸于著作，國初分撰五代史，方委大臣監修。自大曆後來，始奏兩員修撰，當時選任，皆取良能，一代之書，便成于手。其後源流失緒，波蕩不還，冒當修撰之名，曷揚褒貶之職。及乎編修六典，即云別訪通才，况當館職在編修，合行撰述。」敕：宜依。<span class="jiaozhusup">九十八字原無，據孔本補。</span>四年七月，監修國史趙鳳奏：「奉勅修懿祖、獻祖、太祖、莊宗四帝實錄，自今年六月一日起手，旋具進呈。伏以凡關纂述，務合品題。承乾御宇之君，行事方云實錄；追尊冊號之帝，約文祗可紀年。所修前件史書，今欲自莊宗一朝名為實錄，其太祖以上並目為紀年錄。」從之。考當時史館能審名實如此。薛史列武皇于本紀，識者譏之，歐陽史始改莊宗紀。<span class="jiaozhusup">三十字原無，據孔本補。</span>(舊五代史考異)</span>甲申，以前荊南行軍司馬、檢校太傅高從誨起復，授檢校太傅、兼侍中，充荊南節度使。丙戌，涇州節度使李從昶移鎮華州，以冀州刺史李金全為涇州節度使。戊子，中書奉：「今後新及第舉人，有曾授正官及御署者，欲約前任資序，<span class="jiaozhusup">殿本、劉本同。會要卷二三、冊府卷六四一作「仍約前任資序」。</span>與除一官。」從之。壬辰，詔取來年二月二十一日有事於南郊。</p>
<p class="em2" id="p7"><a class="gg-link" href="#p7" onclick="return changeColor(this);"></a>八月丁酉朔，大理正路阮奏：「切見春秋釋奠於文宣王，而武成王廟久曠時祭，請復常祀。」<span class="jiazhu">常祀，原本作「嘗祈」，今據五代會要改正。(影庫本粘籤)</span>從之。戊戌，中書奏：「太子少傅李琪所撰進霍彥威神道碑文，不分真偽，是混功名，望令改撰。」從之。琪，梁之故相，私懷感遇，敍彥威在梁歷任，不欲言偽梁故也。辛丑，詔：「亂離已來，天下諸軍所掠生口，有主識認，即勒還之。」以前清河縣令、襲酅國公、食邑三千戶楊仁矩為祕書丞。御史臺奏：「主簿朱穎是前中丞奏請，合隨廳罷任。」詔曰：「主簿既為正秩，况入選門，顯自朝恩，合終考限，宜令仍舊守官。」甲辰，以宰臣馮道為南郊大禮使，兵部尚書盧質為禮儀使，御史中丞許光義為儀仗使，兵部侍郎姚顗為鹵簿使，河南尹從榮為橋道頓遞使，客省使、衞尉卿張遵誨為修裝法物使。乙巳，黑水朝貢使骨至來朝，<span class="jiaozhusup">劉本同，殿本作郭濟。殿本考證云：「郭濟舊作骨至，今改。」</span>授歸德司戈，放還蕃。丁未，以翰林學士承旨、禮部侍郎、知制誥李愚為兵部侍郎，職如故。以中書舍人盧詹為禮部侍郎，以兵部侍郎裴皥為太子賓客。吐渾首領念公山來朝貢。戊申，帝服兗冕，御文明殿，追冊昭宣光烈孝皇帝。庚戌，以宰臣、監修國史趙鳳兼判集賢院事，以左散騎常侍任贊判大理卿事。己未，高麗王王建遣使貢方物。辛酉，詔：「準往例，<span class="jiaozhusup">「往」原作「待」，據殿本、劉本改。</span>節度使帶平章事、侍中、中書令，並列銜於勅牒，側書『使』字。今錢鏐是元帥、尚父，與使相名殊，馬殷守太師、尚書令，<span class="jiaozhusup">「令」原作「今」，據殿本、彭本改。</span>是南省官資，不合署勅尾，今後勅牒內並落下。」乙卯，党項首領朝貢。甲子，幸金真觀，改賜建法大師賜紫尼智願為圓惠大師，即武皇夫人陳氏也。丙寅，<span class="jiaozhusup">原作「丙戌」，據殿本、劉本改。按二十史朔閏表，天成四年八月丁酉朔，無丙戌，丙寅為三十日。</span>達靼來朝貢。京城內有南州、北州，乃張全義光啟中所築。<span class="jiazhu">案：洛陽縉紳舊聞記引薛史此文而辨之云：言光啟中築乃再葺而已，非始築也，其城壕今尚有遺跡焉。(舊五代史考異)</span>至是，詔許人依街巷請射城濠，任使平填，蓋造屋宇。</p>
<p class="em2" id="p8"><a class="gg-link" href="#p8" onclick="return changeColor(this);"></a>九月丁卯，<span class="jiaozhusup">原作「丁亥」，據殿本改。影庫本粘籤云：「以長曆推之，當作丁卯。」影庫本批校云：「丁亥，應作丁卯。」</span>中書奏：「據宗正寺申，懿祖永興陵、獻祖長寧陵、太祖建極陵並在代州鴈門縣，<span class="jiazhu">長寧，原本作「去寧」；建極，原本作「述極」，今據五代會要改正。(影庫本粘籤)</span>皇帝追尊四廟在應州金城縣。」詔：「應州升為望州，金城、鴈門並升為望縣。」辛酉，<span class="jiaozhusup">影庫本粘籤云：「辛酉，以長曆推之，當作辛巳。」影庫本批校云：「辛酉，應作辛未。」殿本作辛未。</span>太常博士段顒奏：「切見大祠則差宰相行事，中祠則卿監行事，小祠則委太祝、奉禮，並不差官，今後請差五品官行事。」從之。癸巳，制天下兵馬元帥、尚父、吳越國王錢鏐可落元帥、尚父、吳越國王，授太師致仕，責無禮也。先是，上將軍烏昭遇使於兩浙，以朝廷事私於吳人，仍目鏐為殿下，自稱臣，謁鏐行拜蹈之禮。及迴，使副劉玫<span class="jiazhu">案：通鑑作韓玫。(舊五代史考異)</span>具述其事，故停削鏐官爵，令致仕。烏昭遇下御史臺，尋賜自盡。後有自浙中使還者，言昭遇無臣鏐之事，為玫所誣，人頗以為寃。乙未，詔諸道通勘兩浙綱運進奉使，並下巡獄。</p>
<p class="em2" id="p9"><a class="gg-link" href="#p9" onclick="return changeColor(this);"></a>冬十月丙申朔，倂吏部三銓為一銓，宜令本司官員同商量注擬，連署申奏，仍不得於私第注官。戊戌，以襄州兵馬都監、守磁州刺史康福為朔方、河西等節度使，<span class="jiazhu">朔方，原本作「翔方」，今據通鑑改正。(影庫本粘籤)</span>靈、威、雄、警、凉等州觀察使。時朔方將吏請帥於朝廷，故命福往鎮之。庚子，以右金吾上將軍史敬鎔為左金吾上將軍，以左驍衞上將軍符彥超為右金吾上將軍，以前黔州節度使李承約為右驍衞上將軍，<span class="jiaozhusup">「右」原作「左」，據殿本、本書卷九０李承約傳、歐陽史卷四七李承約傳改。</span>以雲州節度使張敬詢為左驍衞上將軍，<span class="jiaozhusup">「左」原作「右」，據殿本、本書卷六一張敬詢傳改。</span>以前華州節度使王景戡為右驍衞上將軍。癸卯，太常少卿蕭愿責授太子洗馬，奪緋。愿南郊行事，與祠官同飲，詰旦猶醉不能行禮，為御史所劾也。詔新授朔方節度使康福將兵萬人赴鎮。己酉，制復故荊南節度使高季興官爵。辛亥，升閬州為保寧軍。壬子，以內客省使<span class="jiaozhusup">「客」字原無，據殿本、通鑑卷二七六補。</span>、左衞大將軍李仁矩為閬州節度使。幸七星亭。丙辰，夏州進白鷹，重誨奏曰：「夏州違詔進貢，臣已止約。」帝曰：「善。」朝退，帝密令左右進焉。是日，幸龍門。</p>
<p class="em2" id="p10"><a class="gg-link" href="#p10" onclick="return changeColor(this);"></a>十一月丁卯，洛州水暴漲，壞居人垣舍。戊辰，以刑部侍郎張文寶為右散騎常侍。己巳，以尚書右丞李光序為刑部侍郎。癸酉，升曹州濟陰縣為次赤，以昭宣光烈孝皇帝溫陵所在故也。甲戌，奉國軍節度使王延稟加兼侍中，從福建節度使王延鈞請也。車駕出近郊，試夏州所進白鷹，戒左右勿令重誨知。己卯，日南至，帝御文明殿受朝賀。癸未，祕書少監于嶠配振武長流百姓，永不齒任，為宰臣趙鳳誣奏也。史官張昭遠等以新修獻祖、懿祖、太祖紀年錄共二十卷、<span class="jiazhu">懿祖，原本脫「懿」字，今從五代會要改正。(影庫本粘籤)</span>莊宗實錄三十卷上之，賜器帛有差。<span class="jiazhu">案五代會要：監修趙鳳、修撰張昭遠、呂咸休各賜繒綵、銀器等。(舊五代史考異)</span></p>
<p class="em2" id="p11"><a class="gg-link" href="#p11" onclick="return changeColor(this);"></a>十二月丁酉，靈武康福奏：「破野利、大蟲兩族三百餘帳於方渠，獲牛羊三萬。」戊戌，詔：「應授官及封贈官誥、舉人冬集等所費用物，一切官破。」壬戌，中書奏：「今後宰臣致齋內，不押班，不知印，不赴內殿起居。或遇國忌，行事官已受誓戒，宜不赴行香，并不奏刑殺公事。大祠致齋內，請不開宴。每遇大忌前一日，請不坐朝。」從之。<span class="jiazhu">永樂大典卷七千一百六十五。</span></p>
</div></body></html>