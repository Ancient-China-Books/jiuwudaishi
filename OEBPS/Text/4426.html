<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷五十五·唐書三十一·列傳第七</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第七</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>康君立，蔚州興唐人，世為邊豪。乾符中，為雲州牙校，事防禦使段文楚。時羣盜起河南，天下將亂，代北仍歲阻饑，諸部豪傑，咸有嘯聚邀功之志。會文楚稍削軍人儲給，戍兵咨怨。君立與薛鐵山、程懷信、王行審、李存璋等謀曰：「段公懦人<span class="jiaozhusup">殿本、劉本同。通鑑考異引張昭遠莊宗功臣列傳作「段公儒者」，冊府卷七六六作「段公儒人」。</span><span class="shadow dn jiaozhu" id="jiaozhu00" name="jiaozhu00">段公懦人　殿本、劉本同。通鑑考異引張昭遠莊宗功臣列傳作「段公儒者」，冊府卷七六六作「段公儒人」。</span>，難與共事。方今四方雲擾，武威不振，丈夫不能於此時立功立事，非人豪也。吾等雖權係部眾，<span class="jiazhu">權係部眾，原本脫「係」字，今從通鑑考異所引薛史增入。(影庫本粘籤)</span>然以雄勁聞於時者，莫若沙陁部，復又李振武父子勇冠諸軍，吾等合勢推之，則代北之地，旬月可定，功名富貴，事無不濟也。」君立等乃夜謁武皇言曰：「方今天下大亂，天子付將臣以邊事，歲偶饑荒，便削儲給，我等邊人，焉能守死！公家父子，素以威惠及五部，當共除虐帥，以謝邊人，孰敢異議者！」武皇曰：「明天子在上，舉事當有朝典，公等勿輕議。予家尊遠在振武，萬一相迫，俟予稟命。」君立等曰：「事機已泄，遲則變生，曷俟千里咨稟！」<span class="jiazhu">案通鑑考異引趙鳳紀年錄云：邊校程懷信、康君立等十餘帳，日譁於太祖之門。疑非事實。新唐書作夜謁克用，通鑑作潛詣蔚州說克用，皆以薛史為據。</span>眾因聚譟，擁武皇，比及雲州，眾且萬人，師營鬬雞臺，城中械文楚以應武皇之軍。既收城，推武皇為大同軍防禦留後。眾狀以聞，朝廷不悅，詔徵兵來討。俄而獻祖失振武，武皇失雲州，朝廷命招討使李鈞、幽州李可舉加兵於武皇，攻武皇於蔚州，君立從擊可舉之師屢捷。及獻祖入達靼，君立保感義軍。武皇授鴈門節度，以君立為左都押牙，從入關，逐黃孽，<span class="jiazhu">黃孽，原本作「黃辟」，考薛史前後多稱黃巢餘黨為黃孽，今改正。(影庫本粘籤)</span>收長安。武皇還鎮太原，授檢校工部尚書、先鋒軍使。文德初，李罕之既失河陽，來歸於武皇，且求援焉。乃以君立充南面招討使，李存孝副之，帥師二萬，助罕之攻取河陽。三月，與汴將丁會、牛存節戰於沇河，臨陣之次，騎將安休休叛入汴軍，君立引退。八月，授汾州刺史。大順元年，潞州小校安居受反，武皇遣君立討平之，授檢校左僕射、昭義節度使。自武皇之師連歲略地於邢、洺，攻孟方立，君立常率澤潞之師以為掎角。景福初，檢校司徒，食邑千戶。二年，李存孝據邢州叛，武皇命君立討之，以功加檢校太保。乾寧初，存孝平，班師。存孝既死，武皇深惜之，怒諸將無解慍者。初，李存信與存孝不叶，屢相傾奪，而君立素與存信善。九月，君立至太原，武皇會諸將酒博，因語及存孝事，流涕不已。時君立以一言忤旨，武皇賜酖而殂，<span class="jiazhu">案：通鑑考異引唐遺錄作君立被杖死，與薛史異。</span>時年四十八。明宗即位，以念舊之故，詔贈太傅。<span class="jiazhu">永樂大典卷一萬八千一百一十八。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>薛志勤，蔚州奉誠人，小字鐵山。初為獻祖帳中親信，乾符中，與康君立共推武皇定雲中，以功授右牙都校，從入達靼。武皇授節鴈門，志勤領代北軍使，從入關，收京城，以功授檢校工部尚書、河東右都押牙、先鋒右軍使。從武皇救陳、許，平黃巢。</p>
<p class="em2" id="p2"><a class="gg-link" href="#p2" onclick="return changeColor(this);"></a>武皇遇難於上源驛，汴將楊彥洪連車樹柵，遮絕巷陌，時騎從皆醉，宴席既闌，汴軍四面攻傳舍。志勤虓勇冠絕，復酒膽激壯，因獨登驛樓大呼曰：「朱僕射負恩無行，邀我司空圖之，吾三百人足以濟事！」因彎弧發射，矢無虛發，汴人斃者數十。志勤私謂武皇曰：「事急矣，如至五鼓，吾屬無遺類矣，<span class="jiazhu">無遺類矣，原本脫「遺」字，今從冊府元龜增入。(影庫本粘籤)</span>可速行！」因扶武皇而去。雷雨暴猛，汴人扼橋，志勤以其屬血戰擊敗之，得侍武皇還營，由是恩顧益厚。</p>
<p class="em2" id="p3"><a class="gg-link" href="#p3" onclick="return changeColor(this);"></a>大順初，張濬以天子之師來侵太原。十月，大軍入陰地，志勤與李承嗣率騎三千抗之，敗韓建之軍於蒙坑，進收晉、絳，以功授忻州刺史。二年，從討鎮州，收天長、臨城，志勤皆先登陷陣，勇敢無前。王暉據雲州叛，討平之，以志勤為大同軍防禦使、檢校司空。乾寧初，代康君立為昭義節度使。光化元年十二月，以疾卒於潞，時年六十二。<span class="jiazhu">永樂大典卷二萬一千三百六十六。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>史建瑭，字國寶。父敬思，鴈門人，仕郡至牙校。武皇節制鴈門，敬思為九府都督，<span class="jiazhu">九府，原本作「凡府」，考新唐書，唐官制有九府都督，歐陽史亦作九府，今改正。(影庫本粘籤)</span>從入關，定京師。及鎮太原，為裨將。中和四年，從援陳、許，為前鋒，敗黃巢於汴上，追賊至徐、兗，常將騎挺身酣戰，勇冠諸軍。是時，天下之師雲集，軍中無不推伏。六月，衞從武皇入汴州，舍於上源驛。是夕為汴人所攻，敬思方大醉，因蹶然而興，操弓與汴人鬬，矢不虛發，汴人死者數百。夜分冒雨方達汴橋，左右扶武皇決圍而去，敬思後拒，血戰而歿。武皇還營，知失敬思，流涕久之。</p>
<p class="em2" id="p5"><a class="gg-link" href="#p5" onclick="return changeColor(this);"></a>建瑭以父廕少仕軍門。光化中，典昭德軍。與李嗣昭攻汾州，率先登城，擒叛將李瑭以獻，授檢校工部尚書。李思安之圍上黨也，建瑭為前鋒，與總管周德威赴援。時汴人夾城深固，援路斷絕，建瑭日引精騎，設伏擒生，夜犯汴營，驅斬千計，敵人不敢芻牧。汴將王景仁營於柏鄉，建瑭與周德威先出井陘。<span class="jiazhu">井陘，原本作「井除」，今從通鑑改正。(影庫本粘籤)</span>高邑之戰，日已晡晚，汴軍有歸志，建瑭督部落精騎先陷其陣，夾攻魏、滑之間，遂長驅追擊，夜入柏鄉，俘斬數千計，論功加檢校左僕射，師旋，留戍趙州。汴將氏延賞數犯趙之南鄙，建瑭設伏柏鄉，獲延賞，獻之。</p>
<p class="em2" id="p6"><a class="gg-link" href="#p6" onclick="return changeColor(this);"></a>九年，梁祖親攻蓨縣，時王師倂攻幽州，聲言汴軍五十萬，將寇鎮、定。都將符存審謂建瑭曰：「梁軍倘以五十萬來，我等何以待之？」裨將趙行實曰：「走入土門為上策。」存審曰：「事未可知，但老賊在東，別將西來，尚可徐圖。」不旬日，楊師厚圍棗彊，賀德倫圍蓨縣<span class="jiaozhusup">「賀」原作「貨」，據殿本、劉本改。</span><span class="shadow dn jiaozhu" id="jiaozhu01" name="jiaozhu01">賀德倫　「賀」原作「貨」，據殿本、劉本改。</span>，梁祖自至，攻城甚急。存審曰：「吾王方事北面，南鄙之事，付我等數人。今西道無兵，坐滋賊勢，何以為謀。老賊若不下蓨、阜，必西攻深、冀，與公等料閱騎軍，偵視賊勢。」乃選精騎八百趨信都，存審扼下博橋，建瑭與李嗣肱分道擒生。建瑭乃分麾下三百騎為五軍，<span class="jiazhu">案歐史：建瑭分其麾下五百騎為五隊，一之衡水，一之南宮，一之信都，一之阜城，而自將其一。薛史作三百騎，史異文也。</span>自將一軍深入，各命俘掠梁軍之芻牧者還，會下博橋。翌日，諸軍皆至，獲芻牧者數百人，聚而殺之，緩數十人，令其逸去，各曰：「沙陀軍大至矣！」梁軍震恐。明日，建瑭、嗣肱為梁軍服色，與芻牧者相雜，晡晚，及賀德倫寨門<span class="jiaozhusup">「寨」原作「塞」，據殿本、劉本改。影庫本批校云：「『寨』訛『塞』。」</span><span class="shadow dn jiaozhu" id="jiaozhu02" name="jiaozhu02">寨門　「寨」原作「塞」，據殿本、劉本改。影庫本批校云：「『寨』訛『塞』。」</span>，殺守門者，縱火大譟，俘斬而去。是夜，梁祖燒營而遁，北至貝州，迷失道路，委棄兵仗，不可勝計。</p>
<p class="em2" id="p7"><a class="gg-link" href="#p7" onclick="return changeColor(this);"></a>十二年，魏博歸款，<span class="jiazhu">歸款，原本作「歸隸」，今據文改正。(影庫本粘籤)</span>建瑭與符存審前軍屯魏縣十三年，敗劉鄩於元城，收澶州，以建瑭為刺史、檢校司空、外衙騎軍都將，尋歷貝、相二州刺史，屯於德勝。十八年，與閻寶討張文禮，為馬軍都將。八月，收趙州，獲刺史王鋋。進逼鎮州，為流矢所中<span class="jiaozhusup">「所」字原無，據殿本補。影庫本批校云：「為流矢所中，脫『所』字。」</span><span class="shadow dn jiaozhu" id="jiaozhu03" name="jiaozhu03">為流矢所中　「所」字原無，據殿本補。影庫本批校云：「為流矢所中，脫『所』字。」</span>，卒於軍，時年四十六。<span class="jiazhu">案：歐陽史作四十二。　　永樂大典卷一萬一百八十三。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>李承嗣，代州鴈門人。父佐方。承嗣少仕郡，補右職。中和二年，從武皇討賊關輔，為前鋒。王師之攻華陰，黃巢令偽客省使王汀會軍機於黃揆，承嗣擒之以獻。賊平，以功授汾州司馬，改榆次鎮將。光啟初，從討蔡賊於陳、許。上源之難，遣承嗣奉表行在，陳訴其事，觀軍容田令孜館而慰諭，令達情於武皇，姑務叶和，仍授以左散騎常侍。朱玫之亂，遣承嗣率軍萬人援鄜州，至渭橋迎扈車駕。王行瑜既殺朱玫，承嗣會鄜、夏之師入定京城，獲偽相裴徹、鄭昌圖，<span class="jiazhu">鄭昌圖，原本作「易圖」，今從新唐書改正。(影庫本粘籤)</span>函送朱玫、襄王首獻於行在。駕還宮，賜號迎鑾功臣、檢校工部尚書、守嵐州刺史，賜犒軍錢二萬貫。</p>
<p class="em2" id="p9"><a class="gg-link" href="#p9" onclick="return changeColor(this);"></a>時車駕初還，三輔多盜，承嗣按兵警禦，輦轂乂安。及還屯於鄜，留別將馬嘉福五百騎宿衞。孟方立之襲遼州也，武皇遣承嗣設伏於榆社以待之，邢人既至，承嗣發伏，擊其歸兵，大敗之，獲其將奚忠信，以功授洺州刺史。及張濬之加兵於太原也，時鳳翔軍營霍邑，承嗣帥一軍攻之，岐人夜遁，追擊至趙城，合大軍攻平陽，旬有三日而拔。師旋，改教練使、檢校司徒。</p>
<p class="em2" id="p10"><a class="gg-link" href="#p10" onclick="return changeColor(this);"></a>乾寧二年，兗、鄆為汴人所攻，勢漸危蹙，遣使乞師於武皇，武皇遣承嗣帥三千騎假道於魏<span class="jiaozhusup">「使」上原無「遣」字，「遣承嗣」上原無「武皇」二字，據冊府卷三四七、卷四四四補。</span><span class="shadow dn jiaozhu" id="jiaozhu04" name="jiaozhu04">遣使乞師於武皇武皇遣承嗣　「使」上原無「遣」字，「遣承嗣」上原無「武皇」二字，據冊府卷三四七、卷四四四補。</span>，渡河援之。時李存信屯於莘縣，既而羅弘信背盟，掩擊王師，因茲隔絕。及瑄、瑾失守，承嗣與朱瑾、史儼同入淮南。<span class="jiazhu">案十國春秋吳列傳：太祖署為淮南行軍副使。(舊五代史考異)</span>承嗣、史儼皆驍將也，淮人得之，軍聲大振。武皇深惜之，如失左右手，乃遣趙岳間道使於淮南，請歸承嗣等，楊行密許之，遣使陳令存請修好於武皇。其年九月，汴將龐師古、葛從周出師，將收淮南，朱瑾率淮南軍三萬，與承嗣設伏於清口，<span class="jiazhu">清口，原本作「請口」，今從十國春秋改正。(影庫本粘籤)</span>大敗汴人，生獲龐師古。行密嘉其雄才，留而不遣，仍奏授檢校太尉，領鎮海軍節度使。天祐九年，淮人聞莊宗有柏鄉之捷，乃以承嗣為楚州節度使，以張掎角。十七年七月，卒於楚州，時年五十五。<span class="jiazhu">永樂大典卷二萬三百五十。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>史儼，代州鴈門人。以便騎射給事於武皇，為帳中親將，驍果絕眾，善擒生設伏，望塵揣敵，所向皆捷。自武皇入定三輔，誅黃巢，每出師皆從。乾寧中，從討王行瑜，師次渭北，遣儼率五百騎護駕石門。時京城大擾，士庶多散布南山，儼分騎警衞，比駕還京，盜賊不作，以功檢校右散騎常侍，屯於三橋者累月，昭宗寵錫優異。明年，與李承嗣率騎渡河援兗、鄆。時汴軍雄盛，自青、徐、兗、鄆，柵壘相望，儼與騎將安福順等，<span class="jiazhu">案：史儼援兗、鄆在乾寧二年冬。薛史梁太祖紀：正月，擒蕃將安福順。然則安福順不當與史儼同行，疑傳文有訛字。</span>每以數千騎直犯營壘，左俘右斬，汴軍為之披靡。及朱瑾失守，與李承嗣等奔淮南。淮人比善水軍，不閑騎射，既得儼等，軍聲大振。尋挫汴軍於清口。其後倂鍾傳，擒杜洪，<span class="jiazhu">杜洪，原本作「社珙」，今從新唐書改正。(影庫本粘籤)</span>削錢鏐，成行密之霸迹者，皆儼與承嗣之力也。淮人館遇甚厚，妻孥第舍必推其甲，故儼等盡其死力。<span class="jiazhu">案十國春秋云：儼累官滁州刺史。(舊五代史考異)</span>天祐十三年，卒於廣陵。<span class="jiazhu">永樂大典卷一萬一百八十三。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>蓋寓，蔚州人。祖祚，父慶，世為州之牙將。武皇起雲中，寓與康君立等推轂佐佑之，因為腹心。武皇節制鴈門，署職為都押牙，領嵐州刺史。洎移鎮太原，改左都押牙、檢校左僕射。武皇與之決事，言無不從，凡出征伐，靡不衞從。<span class="jiazhu">案通鑑：光啟二年，駕幸興元，大將蓋寓說克用曰：「鑾輿播遷，天下皆歸咎於我，今不誅朱玫，黜李熅，無以自湔洗。」克用從之。又，通鑑考異引紀年錄云：偽使至太原，太祖詰其事狀，曰：「皆朱玫所為。」將斬之以徇，大將蓋寓等言云云。太祖燔偽詔，械其使，馳檄喻諸鎮曰：「今月二十日，得襄王偽詔及朱玫文字，云：『田令孜脅遷鑾駕，播越梁、洋，行至半塗，六軍變擾，遂至蒼黃而晏駕，不知弒逆者何人。永念丕基不可無主，昨四鎮藩后推朕纂承，已於正殿受冊畢，改元大赦者。』李熅出自贅疣，名汙藩邸，智昏菽麥，識昧機權。李符擄之以塞辭，朱玫賣之以為利。呂不韋之奇貨，可見姦邪；蕭世誠之土囊，期於匪夕。近者，當道徑差健步，奉表起居，行朝現住巴、梁，宿衞比無騷動。而朱玫脅其孤騃，自號台衡，敢首亂階，明言晏駕，熒惑藩鎮，凌弱廟朝」云云。案：此事甚有關係，不知薛史何以不載，今附錄於此。</span>乾寧二年，從入關討王行瑜，特授檢校太保、開國侯，食邑一千戶，領容管觀察經略使。光化初，車駕還京，授檢校太傅，封成陽郡公。</p>
<p class="em2" id="p13"><a class="gg-link" href="#p13" onclick="return changeColor(this);"></a>寓性通黠，多智數，善揣人主情。武皇性嚴急，左右難事，無委遇者，小有違忤，即置於法，唯寓承顏希旨，規其趨向，婉辭順意，以盡參裨。武皇或暴怒將吏，事將不測，寓欲救止，必佯佐其怒以責之，武皇怡然釋之。有所諫諍，必徵近事以為喻。自武皇鎮撫太原，最推親信，中外將吏，無不景附，朝廷藩隣，信使結託，先及武皇，次入寓門。既總軍中大柄，其名振主，梁祖亦使姦人離間，暴揚於天下，言蓋寓已代李，聞者寒心，武皇略無疑間。</p>
<p class="em2" id="p14"><a class="gg-link" href="#p14" onclick="return changeColor(this);"></a>初，武皇既平王行瑜，旋師渭北，暴雨六十日，諸將或請入覲，且云：「天顏咫尺，安得不行覲禮。」武皇意未決，寓白曰：「車駕自石門還京，<span class="jiazhu">石門，原本作「右門」，今從通鑑改正。(影庫本粘籤)</span>寢未安席，比為行瑜兄弟驚駭乘輿<span class="jiaozhusup">「驚」原作「警」，據殿本、冊府卷三四七改。</span><span class="shadow dn jiaozhu" id="jiaozhu05" name="jiaozhu05">驚駭乘輿　「驚」原作「警」，據殿本、冊府卷三四七改。</span>，今京師未寧，姦宄流議，大王移兵渡渭，必恐復動宸情。君臣始終，不必朝覲，但歸藩守，姑務勤王，是忠臣之道也。」武皇笑曰：「蓋寓尚阻吾入覲，況天下人哉！」即日班師。</p>
<p class="em2" id="p15"><a class="gg-link" href="#p15" onclick="return changeColor(this);"></a>天祐二年三月，寓病篤，武皇日幸其第，手賜藥餌。初，寓家每事珍膳，窮極海陸，精於府饌，武皇非寓家所獻不食，每幸寓第，其往如歸，恩寵之洽，時無與比。及其卒也，哭之彌慟。莊宗即位，追贈太師。<span class="jiazhu">永樂大典卷一萬八千一百二十八。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>伊廣，字言，<span class="jiazhu">案：原本闕一字。</span>元和中右僕射慎之後。廣，中和末除授忻州刺史，遇天下大亂，乃委質於武皇。廣襟情灑落，善占對，累歷右職，授汾州刺史。時武皇主盟，諸侯景附，軍機締結，聘遺旁午，廣奉使稱旨，累遷至檢校司徒。乾寧四年，從征劉仁恭，武皇之師不利於成安寨，廣歿於賊。</p>
<p class="em2" id="p17"><a class="gg-link" href="#p17" onclick="return changeColor(this);"></a>有女為莊宗淑妃。子承俊，歷貝、遼二州刺史。<span class="jiazhu">永樂大典卷一萬八千一百二十八。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>李承勳者，與廣同為牙將，善於奉使，名聞軍中。承勳累遷至太原少尹。劉守光之僭號也，莊宗遣承勳往使，問其釁端。承勳至幽州，見守光，如藩方聘問之禮。謁者曰：「燕王為帝矣，可行朝禮。」<span class="jiazhu">朝禮，原本作「廟禮」，考通鑑作朝禮，契丹國志亦云：李承勳使于燕，燕人請以朝禮見。今改正。(影庫本粘籤)</span>承勳曰：「吾大國使人，太原亞尹，是唐帝除授，燕主自可臣其部人，安可臣我哉！」守光聞之不悅，拘留於獄，數日而出，詰之曰：「臣我乎？」承勳曰：「燕君能臣我王，則我臣之，吾有死而已，安敢辱命！」會王師討守光，承勳竟歿於燕。<span class="jiazhu">永樂大典卷一萬八千一百二十八。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>史敬鎔，太原人。事武皇為帳中綱紀，甚親任之。莊宗初嗣晉王位，李克寧陰搆異圖，將害莊宗，事發有日矣。克寧密引敬鎔，以邪謀告，既而敬鎔上白，貞簡太后惶駭，召張承業、李存璋等圖之。克寧等伏誅，以功累歷州郡。同光初，為華州節度使，移鎮安州。天成中，入為金吾上將軍。期年，復授鄧州，至鎮數月卒。贈太尉。<span class="jiazhu">永樂大典卷一萬一百八十三。</span></p>
</div></body></html>