<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷一百一十七·周書八·世宗紀第四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>世宗紀第四</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>顯德四年春正月己丑朔，帝御崇元殿受朝賀，仗衛如儀。詔天下見禁罪人，除大辟外，一切釋放。壬寅，兵部尚書張昭上言：「奉詔編修太祖實錄及梁、唐二末主實錄。伏以撰漢書者先為項籍，編蜀記者首序劉璋，貴神器之傳授有因，歷數之推遷得序。伏緣漢隱帝君臨在太祖之前，歷試之績，並在隱帝朝內，請先修隱帝實錄，以全太祖之事功。又以唐末主之前有閔帝，在位四月，出奔於衞，亦未編紀，請修閔帝實錄。其清泰帝實錄，請書為廢帝實錄。」從之。<span class="jiazhu">案：自「唐末主」以上，原文疑有脫誤。據五代會要云：梁末主之上，有郢王友珪，篡弒居位，未有紀錄，請依宋書劉劭例，書為「元凶友珪」，其末主請依古義書曰後梁實錄。又，唐末主之前，有應順帝，在位四月出奔，亦未編紀，請書為前廢帝，清泰主為後廢帝，其書並為實錄。(舊五代史考異)</span>丁未，淮南道招討使李重進奏，破淮賊五千人於壽州北。先是，李景遣其弟偽齊王達率全軍來援壽州，<span class="jiazhu">齊王，原本作「蔡王」，今從通鑑改正。(影庫本粘籤)</span>達留駐濠州，遣其將許文縝、邊鎬、朱元領兵數萬，泝淮而上，至紫金山，<span class="jiazhu">紫金山，原本作「柴金山」，考通鑑及宋史、東都事略俱作「紫金」，今改正。(影庫本粘籤)</span>設十餘砦，與城內烽火相應。又築夾道數里，將抵壽春，為運糧之路，至是為重進所敗。戊申，詔取來月幸淮南。<span class="jiazhu">案宋史李穀傳：師老無功，時請罷兵為便，世宗令范質、王溥就穀謀之。穀手疏請親征，有必勝之利者三，世宗大悅，用其策。(舊五代史考異)</span></p>
<p class="em2" id="p1"><a class="gg-link" href="#p1" onclick="return changeColor(this);"></a>二月庚申，以前工部侍郎王敏為司農卿。辛酉，詔每遇入閤日，賜百官廊下食，從舊制也。淮南道行營都監向訓奏，破淮賊二千於黃蓍砦。甲戌，以樞密副使王朴為權東京留守兼判開封府，以三司使張美為大內都巡檢。乙亥，車駕發京師。乙酉，次下蔡。</p>
<p class="em2" id="p2"><a class="gg-link" href="#p2" onclick="return changeColor(this);"></a>三月庚寅旦，帝率諸軍駐於紫金山下，命今上率親軍登山擊賊，連破數砦，斬獲數千，斷其來路，賊軍首尾不相救。是夜，賊將朱元、朱仁裕、孫璘各舉砦來降，<span class="jiazhu">案通鑑云：辛卯夜，朱元與先鋒壕寨使朱仁裕等舉寨萬餘人降<span class="jiaozhusup">「舉」原作「與」，據殿本考證、劉本考證，通鑑卷二九三改。</span><span class="shadow dn jiaozhu" id="jiaozhu00" name="jiaozhu00">舉寨萬餘人降　「舉」原作「與」，據殿本考證、劉本考證，通鑑卷二九三改。</span>。據薛史，則朱元等之降即在庚寅，與通鑑異。(舊五代史考異)</span>降其眾萬餘人。翌日，盡陷諸砦，殺獲甚眾，擒賊大將建州節度使許文縝、前湖南節度使邊鎬，其餘黨沿流東奔，帝自率親騎沿淮北岸追賊。及晡，馳二百餘里，至鎮淮軍，殺獲數千人，奪戰艦糧船數百艘，錢帛器仗不可勝數。甲午，詔發近縣丁夫城鎮淮軍，仍搆浮梁於淮上。廬州都部署劉重進奏，殺賊三千人於壽州東山口，皆紫金山之潰兵也。戊戌，授宣徽南院使、淮南節度使向訓為徐州節度使，充淮南道行營都監，即命屯鎮淮上。己亥，帝自鎮淮軍復幸下蔡。壬寅，賜淮南降軍許文縝、邊鎬已下萬五百人衣服錢帛有差。丙午，壽州劉仁贍上表乞降，帝遣閤門使張保續入城慰撫。翌日，仁贍復令子崇讓上表請罪。戊申，幸壽州城北，劉仁贍與將佐已下及兵士萬餘人出降，<span class="jiazhu">案通鑑考異云：仁贍降書蓋其副使孫羽等之。歐陽史本傳亦言孫羽詐為仁贍書以城降，與薛史異<span class="jiaozhusup">二十一字原無，據舊五代史考異補。</span><span class="shadow dn jiaozhu" id="jiaozhu01" name="jiaozhu01">歐陽史……與薛史異　二十一字原無，據舊五代史考異補。</span>。</span>帝慰勞久之，恩賜有差。庚戌，詔移壽州於下蔡，以故壽州為壽春縣。是日，曲赦壽州管內見禁罪人，自今月二十一日已前，凡有過犯，並從釋放。應歸順職員，並與加恩。壽州管界去城五十里內，放今年秋夏租稅。自來百姓，有曾受江南文字聚集山林者，並不問罪。如有曾相傷害者，今後不得更有相酬及經官論訴。自用兵已來，被擄却骨肉者，不計遠近，並許本家識認，官中給物收贖。曾經陣敵處所暴露骸骨，並仰收拾埋瘞。自前政令有不便於民者。委本州條例聞奏，當行釐革。辛亥，以偽命清淮軍節度使、檢校太尉、兼侍中劉仁贍為特進、檢校太尉、兼中書令、鄆州節度使，以右羽林統軍楊信為壽州節度使<span class="jiaozhusup">殿本、劉本、通鑑卷二九三同。本書卷一一六世宗紀、宋史卷二五二楊承信傳作楊承信。</span><span class="shadow dn jiaozhu" id="jiaozhu02" name="jiaozhu02">楊信　殿本、劉本、通鑑卷二九三同。本書卷一一六世宗紀、宋史卷二五二楊承信傳作楊承信。</span>。是日，劉仁贍卒。壬子，以江南偽命西北面行營都監使、舒州團練使朱元為蔡州防禦使，<span class="jiazhu">舒州，原本作「抒州」，今從通鑑改正。(影庫本粘籤)</span>以江南偽命文德殿使、壽州監軍使周延構為衞尉卿，以江南偽命壽州營田副使孫羽為太僕卿，以壽州節度判官鄭牧為鴻臚卿，賞歸順也。癸丑，追奪前許州行軍司馬韓倫在身官爵，配流沙門島。倫，侍衞馬軍都指揮使令坤之父也<span class="jiaozhusup">「都」字原無，據劉本、通鑑卷二九三及本卷下文補。</span><span class="shadow dn jiaozhu" id="jiaozhu03" name="jiaozhu03">侍衞馬軍都指揮使令坤之父也　「都」字原無，據劉本、通鑑卷二九三及本卷下文補。</span>。令坤領陳州，倫在州干預郡政，掊斂之暴，公私患之，為項城民武都等所訟。帝命殿中侍御史率汀就按之，倫詐報汀云「準詔赴闕」，汀即奏之。帝愈怒，遽令追劾，盡得其實，故有是命。<span class="jiazhu">案宋史韓令坤傳云：倫法當棄市，令坤泣請于世宗，遂免死。(舊五代史考異)</span>遣左諫議大夫尹日就於壽州開倉賑饑民。丙辰，車駕發下蔡還京。</p>
<p class="em2" id="p3"><a class="gg-link" href="#p3" onclick="return changeColor(this);"></a>夏四月己巳，車駕至自下蔡。辛未，以江南偽命西北面行營應援使、前永安軍節度使、檢校太尉許文縝為左監門衞上將軍、檢校太尉，以偽命西北面行營應援都軍使、前武安軍節度使邊鎬為左千牛衞上將軍、檢校太傅。丙子，宰臣李穀以風痹經年，上章請退，凡三上章，不允。<span class="jiazhu">案宋史李穀傳：穀扶疾入見便殿，詔令不拜，命坐御座側。以抱疾久，請辭相位，世宗怡然勉之，謂曰：「譬如家有四子，一人有疾，棄而不養，非父之道也。朕君臨萬方，卿處輔相之位，君臣之間，分義斯在，奈何以祿奉為言。」穀愧謝而退。(舊五代史考異)</span>丁丑，斬內供奉官孫延希於都市，御廚使董延勛、副使張皓、武德副使盧繼昇並停職。時重脩永福殿，命延希督役，上見役夫有就瓦中噉飯，以柿為匕者，大怒，斬延希而罷延勛等。壬午，故彭城郡夫人劉氏追冊為皇后。<span class="jiazhu">案：歐陽史作癸未追冊，與薛史異。(舊五代史考異)</span>癸未，故皇子贈左驍衞大將軍誼再贈太尉，追封越王；故皇子贈左武衞大將軍誠再贈太傅，追封吳王；故皇子贈左屯衞大將軍諴再贈太保，追封韓王。故皇弟贈太保侗再贈太傅，追封郯王；故皇弟贈司空信再贈司徒，追封杞王。故皇第三妹樂安公主追冊莒國長公主<span class="jiaozhusup">「故皇」二字原無，據殿本補。</span><span class="shadow dn jiaozhu" id="jiaozhu04" name="jiaozhu04">故皇第三妹　「故皇」二字原無，據殿本補。</span>，故皇第五妹永寧公主追冊梁國長公主。故皇從弟贈左領軍大將軍守愿再贈左衞大將軍，故皇從弟贈左監門將軍奉超再贈右衞大將軍，故皇從弟贈左千牛衞將軍愻再贈右武衞大將軍。甲申，以先降到江南兵士，團結為三十指揮，號懷德軍。</p>
<p class="em2" id="p4"><a class="gg-link" href="#p4" onclick="return changeColor(this);"></a>五月丁亥朔，帝御崇元殿受朝，仗衞如式。己丑，以新修永福殿改為廣政殿。<span class="jiazhu">薛史漢隱帝紀有廣政殿，此又云改為廣政殿，疑周太祖時宮殿之名多所更易，至世宗又從舊稱也。今無可復考，姑附識於此。(影庫本粘籤)</span>辛卯，以端午賜文武百僚衣服，書始也。癸巳，侍衞親軍都指揮使、宋州節度使、充淮南道行營都招討李重進加檢校太傅、兼侍中；以宣徽南院使、淮南節度使向訓為徐州節度使，加檢校太尉、同平章事。丙申，斬密州防禦副使侯希進於本郡。時太常博士張糺檢視本州夏苗，移牒希進分檢，希進以不奉朝旨，不從。糺具事以聞，帝怒，遣使斬之。丁酉，以滑州節度使兼殿前都點檢、駙馬都尉張永德為澶州節度使，<span class="jiazhu">都尉，原本作「較尉」，今從宋史改正。(影庫本粘籤)</span>加檢校太尉；以今上為滑州節度使，加檢校太保，依前殿前都指揮使。今上以三年十月宣授同州節度使，未於正衙宣制，至是移鎮滑臺，故自永州防禦使授焉。以侍衞馬軍都指揮使、洋州節度使韓令坤為陳州節度使，加檢校太傅；以權侍衞步軍都指揮使、岳州防禦使袁彥為曹州節度使，加檢校太保，並典軍如故。己亥，以左神武統軍劉重進為鄧州節度使，以虎捷左廂都指揮使、閬州防禦使趙晁為河陽節度使，以兗州防禦使白延遇為同州節度使。辛丑，宰臣范質、李穀、王溥並加爵邑，改功臣。樞密使魏仁浦加檢校太傅，進封開國公。辛亥，知廬州行府事劉重進奏，相次殺敗賊，獲戰船三十艘。壬子，以宣徽北院使吳延祚為宣徽南院使，<span class="jiazhu">吳延祚，原本作「廷祚」，今從東都事略改正。(影庫本粘籤)</span>權西京留守，判河南府事。是月，詔中書門下，差官詳定格律。中書門下奏：「差侍御史知雜事張湜等一十人詳定。候畢日，委御史臺尚書省四品已上、兩省五品已上官，參詳可否，送中書門下議定，奏取進止。」從之。</p>
<p class="em2" id="p5"><a class="gg-link" href="#p5" onclick="return changeColor(this);"></a>六月丁巳，前濠州刺史齊藏珍以罪棄市。己未，以責授耀州司馬鍾謨為衞尉少卿，賜紫。帝既誅孫晟，尋竄謨為耀州，既而悔之，故有是命。辛酉，西京奏，伊陽山谷中有金屑，民淘取之，詔勿禁。乙酉，詔在朝文資官再舉堪為令、錄、從事者各一人。</p>
<p class="em2" id="p6"><a class="gg-link" href="#p6" onclick="return changeColor(this);"></a>秋七月丁亥，以前徐州節度使、檢校太師、兼中書令武行德為左衞上將軍。先是，詔行德分兵屯定遠縣，既為淮寇所襲，王師死者數百人，帝懲其僨軍之咎，故以環衞處之。以前河陽節度使李繼勳為右衞大將軍，責壽春南砦之敗也。壬辰，以刑部尚書王易為太子少保致仕，以右監門衞上將軍蓋萬為左衞上將軍致仕。己酉，<span class="jiazhu">己酉，以長曆推之，當作丁酉，今無別本可校，姑仍其舊。(影庫本粘籤)</span>司農卿王敏卒。甲辰，詔曰：「準令，諸論田宅婚姻，起十一月一日至三月三十日止者。州縣爭論，舊有釐革，每至農月，貴塞訟端。近聞官吏因循，由此成弊，凡有訴競，故作逗遛，至時而不與盡辭，入務而即便停罷，強猾者因茲得計，孤弱者無以自伸。起今後應有人論訴陳辭狀，至二月三十日權停。若是交相侵奪、情理妨害、不可停滯者，不拘此限。」</p>
<p class="em2" id="p7"><a class="gg-link" href="#p7" onclick="return changeColor(this);"></a>八月乙卯朔，兵部尚書張昭上疏，望準唐朝故事，置制舉以罩英才。帝覽而善之，因命昭具制舉合行事件，條奏以聞。丙辰，以太常卿田敏為工部尚書，以太子賓客司徒詡為太常卿。辛未，詔在朝武班，各舉武勇膽力堪為軍職者一人。甲戌，賜左監門上將軍許文縝、右千牛上將軍邊鎬、右衞大將軍王環、衞尉卿周延構、太府卿馮延魯、太僕卿鄭牧、鴻臚卿孫羽、衞尉少卿鍾謨、工部郎中何幼沖各冬服絹二百匹，綿五百兩。文縝已下，皆吳、蜀之士也。乙亥，宰臣李穀罷相，守司空，加食邑實封。穀抱疾周歲，累上表求退，至是方允其請。以樞密副使、戶部侍郎王朴為樞密使、檢校太保。癸未，前濮州刺史胡立自偽蜀迴，<span class="jiazhu">濮州，原本作「維州」，今從十國春秋改正。(影庫本粘籤)</span>蜀主孟昶寓書於帝，其末云：「昶昔在齠齔，即離并都，亦承皇帝鳳起晉陽，龍興汾水，合敍鄉關之分，以陳玉帛之歡。儻蒙惠以嘉音，佇望專馳信使，謹因胡立行次，聊陳感謝披述」云。初，王師之伐秦、鳳也，以立為排陣使，既而為蜀所擒。及秦、鳳平，得降軍數千人，其後帝念其懷土，悉放歸蜀，至是蜀人知感，故歸立於我。昶本生於太原，故其書意願與帝推鄉里之分，帝怒其抗禮，不答。</p>
<p class="em2" id="p8"><a class="gg-link" href="#p8" onclick="return changeColor(this);"></a>九月甲申朔，宰臣王溥、樞密使王朴皆丁內艱，並起復舊位。以侍衞馬步軍都指揮使、宋州節度使李重進為鄆州節度使，典軍如故。己丑，以前翰林學士、禮部侍郎竇儀為端明殿學士，依前禮部侍郎。</p>
<p class="em2" id="p9"><a class="gg-link" href="#p9" onclick="return changeColor(this);"></a>冬十月丙辰，賜京城內新修四寺額，以天清、天壽、顯靜、顯寧為名。壬戌，左藏庫使符令光棄市。時帝再議南征，先期勅令光廣造軍士袍襦，不即辦集，帝怒，命斬之。時宰臣等至庭救解，帝起入宮，<span class="jiaozhusup">「宮」原作「營」，據殿本、劉本、彭校改。</span><span class="shadow dn jiaozhu" id="jiaozhu05" name="jiaozhu05">帝起入宮　「宮」原作「營」，據殿本、劉本、彭校改。</span>遂戮於都市。令光出勳閥之後，歷職內庭，以清慎自守，累總繁劇，甚有廉幹之譽。帝素重其為人，每加委用，至是以小過見誅，人皆寃之。戊午，詔懸制科凡三：其一曰賢良方正能直言極諫科，其二曰經學優深可為師法科，其三曰詳閑吏理達於教化科。不限前資、見任職官，黃衣草澤，並許應詔。時兵部尚書張昭條奏，請興制舉，故有是命。癸亥，河東偽命麟州刺史楊重訓以城歸順，授重訓本州防禦使、檢校太傅。戊辰，詔取月內車駕暫幸淮上。己巳，以樞密使王朴為權東京留守，以三司使張美為大內都點檢。壬申<span class="jiaozhusup">原作「壬辰」，據孔本、舊五代史考異改。舊五代史考異云：「案：原本作『壬辰』，考五代春秋作十月壬辰，帝南征，與薛史同。歐陽史作壬申南征，通鑑作壬申，帝發大梁，與薛史異。據下文有壬午，則十月不應有壬辰，疑原本係傳寫之誤，今從歐陽史、通鑑改正。」</span><span class="shadow dn jiaozhu" id="jiaozhu06" name="jiaozhu06">壬申　原作「壬辰」，據孔本、舊五代史考異改。舊五代史考異云：「案：原本作『壬辰』，考五代春秋作十月壬辰，帝南征，與薛史同。歐陽史作壬申南征，通鑑作壬申，帝發大梁，與薛史異。據下文有壬午，則十月不應有壬辰，疑原本係傳寫之誤，今從歐陽史、通鑑改正。」</span>，駕發京師。壬午，以前鄆州節度使郭從義為徐州節度使，以徐州節度使向訓為宋州節度使。</p>
<p class="em2" id="p10"><a class="gg-link" href="#p10" onclick="return changeColor(this);"></a>十一月癸未朔，以內客省使昝居潤為宣徽北院使，權東京留守。<span class="jiazhu">案：上文以王朴為權東京留守，不應復以命昝居潤。據東都事略昝居潤傳，世宗幸淮上，命為副留守，疑原本脫「副」字。(舊五代史考異)</span>丙戌，車駕至濠州城下。戊子，親破十八里灘。砦在濠州東北淮水之中，四面阻水，上令甲士數百人跨駞以濟。今上以騎軍浮水而渡，遂破其砦，擄其戰艦而迴。癸巳，帝親率諸軍攻濠州，奪關城，破水砦，賊眾大敗，焚戰艦七十餘艘，斬首二千級，進軍攻羊馬城。丙申夜，偽濠州團練使郭廷謂上表陳情，且言家在江南，欲遣人稟命於李景，從之。辛丑，帝自濠州率大軍水陸齊進，循淮而下，命今上率精騎為前鋒。癸卯，大破淮賊於渦口，<span class="jiazhu">渦口，原本作「濟口」，今從通鑑改正。(影庫本粘籤)</span>斬首五千級，收降卒二千餘人，奪戰船三百艘，遂鼓行而東，以追奔寇，晝夜不息，沿淮城柵，所至皆下。乙巳，至泗州。今上乘勢麾軍<span class="jiaozhusup">「勢」字原無，據殿本、劉本補。</span><span class="shadow dn jiaozhu" id="jiaozhu07" name="jiaozhu07">今上乘勢麾軍　「勢」字原無，據殿本、劉本補。</span>，焚郭門，奪月城，帝親冒矢石以攻其壘。丙午，日南至，從臣拜賀於月城之上。</p>
<p class="em2" id="p11"><a class="gg-link" href="#p11" onclick="return changeColor(this);"></a>十二月乙卯，泗州守將范再遇以其城降，授再遇宿州團練使。戊午，帝自泗州率眾東下，命今上領兵行於南岸，與帝夾淮而進。己未，至清口，追及淮賊，軍行鼓譟之聲，聞數十里。辛酉，至楚州西北，大破賊眾，水陸俱奔，有賊船數艘，順流而逸。帝率驍騎與今上追之數十里，今上擒賊大將偽保義軍節度使、江北都應援使陳承昭以獻。收獲舟船，除焚盪外得三百餘艘，將士除殺溺外得七千餘人。初，帝之渡淮也，比無水戰之備，每遇賊之戰棹，無如之何，敵人亦以此自恃，有輕我之意。帝即於京師大集工徒，脩成艛艦，踰歲得數百艘，兼得江、淮舟船，遂令所獲南軍教北人習水戰出沒之勢，未幾，舟師大備。至是水陸皆捷，故江南大震。壬戌，偽命濠州團練使郭廷謂<span class="jiazhu">郭廷謂，原本作「廷渭」，今從宋史改正。(影庫本粘籤)</span>以城歸順。<span class="jiazhu">案：郭廷謂以城降，歐陽史作庚申，通鑑作辛酉，與薛史異。(舊五代史考異)</span>乙丑，雄武軍使崔萬迪以漣水歸順。丙寅，以郭廷謂為亳州防禦使，<span class="jiazhu">案隆平集：廷謂望金陵大慟，再拜，然後以城降。世宗曰：「江南諸將，惟卿斷渦口橋，破定遠寨，足以報李景祿矣。濠上使李景自守，亦何能為！」乃授以亳州防禦使。(舊五代史考異)</span>以偽命濠州兵馬都監陳遷為沂州團練使，以偽命保義軍節度使陳承昭為右監門上將軍。江南李景遣兵驅擄揚州士庶渡江，焚其州郭而去。丙子，故同州節度使白延遇贈太尉，故濠州刺史唐景思贈武清軍節度使。丁丑，泰州平<span class="jiaozhusup">原作「秦州」，據殿本、劉本、彭本、歐陽史卷一二周本紀、通鑑卷二九三改。</span><span class="shadow dn jiaozhu" id="jiaozhu08" name="jiaozhu08">泰州　原作「秦州」，據殿本、劉本、彭本、歐陽史卷一二周本紀、通鑑卷二九三改。</span>。<span class="jiazhu">永樂大典卷八千九百八十四。</span></p>
</div></body></html>