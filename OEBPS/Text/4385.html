<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷十四·梁書十四·列傳第四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第四</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>羅紹威，<span class="jiazhu">【案舊唐書：紹威，字端己。】</span>魏州貴鄉人。父弘信，本名宗弁，初為馬牧監，事節度使樂彥貞。光啟末，彥貞子從訓驕盈太橫，招聚兵甲，欲誅牙軍。牙軍怒，聚譟攻之，從訓出據相州。牙軍廢彥貞，囚於龍興寺，逼令為僧，尋殺之，推小校趙文建為留後。先是，弘信自言，於所居遇一白鬚翁，謂之曰：「爾當為土地主。」如是者再，心竊異之。<span class="jiazhu">【案：弘信遇白鬚翁，本篝火狐鳴之故智，舊唐書作隣人相告，新唐書作巫者傳言，疑皆屬傳聞之誤。薛史以為弘信自言，當得其實。】</span>既而文建不洽軍情，牙軍聚呼曰：「孰願為節度使者？」弘信即應曰：「白鬚翁早以命我，可以君長爾曹。」唐文德元年四月，牙軍推弘信為留後。朝廷聞之，即正授節旄。</p>
<p class="em2" id="p1"><a class="gg-link" href="#p1" onclick="return changeColor(this);"></a>乾寧中，太祖急攻兗、鄆，朱瑄求援於太原，時李克用遣大將李存信率師赴之，假道於魏，屯於莘縣。存信御軍無法，稍侵魏之芻牧，弘信不平之。太祖因遣使謂弘信曰：「太原志吞河朔，迴戈之日，貴道堪憂。」弘信懼，乃歸款於太祖，仍出師三萬攻李存信，敗之。<span class="jiazhu">【案：弘信攻李存信，舊唐書與薛史同。新唐書則云：李存信侵魏芻牧，弘信已不平，既而李瑭復壁莘，弘信厭其暴，及聞梁王遣使相告，乃迴戈攻瑭也。與薛史異。】</span>未幾，李克用領兵攻魏，營於觀音門外，屬邑多拔。太祖遣葛從周援之，戰於洹水，擒克用男落落以獻，太祖令送於弘信，斬之，晉軍乃退。是時太祖方圖兗、鄆，慮弘信離貳，每歲時賂遺，必卑辭厚禮。弘信每有答貺，太祖必對魏使北面拜而受之，曰：「六兄比予有倍年之長，兄弟之國，安得以常隣遇之。」故弘信以為厚己。其後弘信累官至檢校太尉，封臨清王。<span class="jiazhu">【案舊唐書：弘信先封豫章郡公，進封北平王。】</span>光化元年八月，薨於位。</p>
<p class="em2" id="p2"><a class="gg-link" href="#p2" onclick="return changeColor(this);"></a>紹威襲父位為留後，<span class="jiazhu">【案舊唐書：紹威自文德初授左散騎常侍，充天雄軍節度副使，自龍紀至乾寧，十年之中，累加官爵。】</span>朝廷因而命之，尋正授旄鉞，累加檢校太尉、兼侍中，封長沙郡王。昭宗東遷，命諸道修洛邑，紹威獨營太廟，制加守侍中，進封鄴王。</p>
<p class="em2" id="p3"><a class="gg-link" href="#p3" onclick="return changeColor(this);"></a>初，至德中，田承嗣盜據相、魏、澶、博、衞、貝等六州，召募軍中子弟，置之部下，號曰「牙軍」，皆豐給厚賜，不勝驕寵。年代寖遠，父子相襲，親黨膠固，其凶戾者，強賈豪奪，踰法犯令，長吏不能禁。變易主帥，有同兒戲，自田氏已後，垂二百年，<span class="jiazhu">【案吳縝歐陽史纂誤云：魏博自田承嗣專據，至羅紹威時，共一百五十餘年，歐陽史作二百年，誤。蓋歐陽史仍薛史之誤也。(舊五代史考異)】</span>主帥廢置，出於其手，如史憲誠、何全皥、韓君雄、樂彥貞，皆為其所立。優奬小不如意，則舉族被誅。紹威懲其往弊，雖以貨賂姑息，而心銜之。</p>
<p class="em2" id="p4"><a class="gg-link" href="#p4" onclick="return changeColor(this);"></a>紹威嗣世之明年正月，幽州劉仁恭擁兵十萬，謀亂河朔，進陷貝州，長驅攻魏。紹威求援於太祖，太祖遣李思安援之，屯於洹水，<span class="jiazhu">【洹水，原本作「桓水」，今據通鑑改正。(影庫本粘籤)】</span>葛從周自邢、洺引軍入魏州。燕將劉守文、單可及與王師戰於內黃，大敗之，乘勝追躡。會從周亦出軍掩擊，又敗燕軍，斬首三萬餘級。三年，紹威遣使會軍，同攻滄州以報之。自是紹威感太祖援助之恩，深加景附。</p>
<p class="em2" id="p5"><a class="gg-link" href="#p5" onclick="return changeColor(this);"></a>紹威見唐祚衰陵，羣雄交亂，太祖兵強天下，必知有禪代之志，故傾心附結，贊成其事，每慮牙軍變易，心不自安。天祐初，州城地無故自陷，俄而小校李公佺謀變，紹威愈懼，乃定計圖牙軍，遣使告太祖求為外援。太祖許之，遣李思安會魏博軍再攻滄州。先是，安陽公主薨於魏，太祖因之遣長直軍校馬嗣勳選兵千人，伏兵仗於巨橐中，肩舁以入魏州，言助女葬事。天祐三年正月五日，太祖親率大軍濟河，聲言視行營於滄、景，牙軍頗疑其事。是月十六日，紹威率奴客數百與嗣勳同攻之，時宿於牙城者千餘人，遲明盡誅之，凡八千家，皆赤其族，州城為之一空。翌日，太祖自內黃馳至鄴。<span class="jiazhu">【案：原本作「至葉」，今據歐陽史改正。(舊五代史考異)】</span>時魏軍二萬，方與王師同圍滄州，聞城中有變，乃擁大將史仁遇保於高唐，六州之內，皆為勍敵，太祖遣諸將分討之，半歲方平。自是紹威雖除其逼，然尋有自弱之悔。</p>
<p class="em2" id="p6"><a class="gg-link" href="#p6" onclick="return changeColor(this);"></a>不數月，復有浮陽之役<span class="jiaozhusup">原作「孚陽」，據殿本、劉本改。按太平寰宇記卷六五河北道一四滄州清池縣條云：本漢浮陽縣，以在浮水之陽，故名。隋改為清水縣。</span><span class="shadow dn jiaozhu" id="jiaozhu00" name="jiaozhu00">浮陽　原作「孚陽」，據殿本、劉本改。按太平寰宇記卷六五河北道一四滄州清池縣條云：本漢浮陽縣，以在浮水之陽，故名。隋改為清水縣。</span>，紹威飛輓饋運，自鄴至長蘆五百里，疊跡重軌，不絕於路。又於魏州建元帥府署，沿道置亭候，供牲牢、酒備、軍幕、什器，上下數十萬人，一無闕者。及太祖迴自長蘆，復過魏州，紹威乘間謂太祖曰：「邠、岐、太原終有狂譎之志，各以興復唐室為詞，王宜自取神器，以絕人望，天與不取，古人所非。」太祖深感之。及登極，加守太傅、兼中書令，賜號扶天啟運竭節功臣。車駕將入洛，奉詔重修五鳳樓、朝元殿，巨木良匠非當時所有，倏架於地，泝流西立於舊址之上，張設綈繡，皆有副焉。太祖甚喜，以寶帶、名馬賜之。先是，河朔三鎮司管鑰、備洒掃皆有閹人，紹威曰：「此類皆宮禁指使，豈人臣家所宜畜也。」因搜獲三十餘輩，盡以來獻，太祖嘉之。開平中，加守太師、兼中書令，邑萬戶。</p>
<p class="em2" id="p7"><a class="gg-link" href="#p7" onclick="return changeColor(this);"></a>紹威嘗以臨淄、海岱罷兵歲久，儲庾山積，唯京師軍民多而食益寡，願於太行伐木，下安陽、淇門，斲船三百艘，置水運自大河入洛口，歲漕百萬石，以給宿衞，太祖深然之。<span class="jiazhu">【案通鑑考異引梁功臣傳云：紹威馳簡獻替，意互合者十得五六，太祖嘆曰：「竭忠力一人而已！」又引莊宗實錄曰：紹威陰有覆溫之志，而賂溫益厚。溫怪其曲事，慮蓄奸謀而莫之察，乃賜紹威妓妾數人，未半歲召還，以此得其陰事，其紀載互異如此。竊謂紹威有謀慮，得梁主信任宜也。然以梁主雄險，而紹威又因盡誅牙軍有自弱之悔，則此時猜忌，諒亦有之，未可偏廢其說。(殿本)】</span>會紹威遘疾革，遣使上章乞骸骨，太祖撫案動容，顧使者曰：「亟行語而主，為我強飯，如有不可諱，當世世貴爾子孫以相報也。」仍命其子周翰監總軍府。<span class="jiazhu">【案通鑑考異云：紹威厚率重斂，傾府庫以奉溫，小有違忤，溫即遣人詬辱。紹威方懷愧恥，悔自弱之謀，乃潛收兵巿馬，陰有覆溫之志，而賂溫益厚。溫怪其曲事，慮蓄奸謀而莫之察，乃賜紹威妓妾數人，皆承嬖愛。未半歲，溫却召還，以此得其陰事，內相矛盾。案梁祖性多猜忌，使妓妾為間，乃作賊之故智。厥後恩禮不衰，特因紹威已死，外示包容耳。(舊五代史考異)】</span>及訃至，輟朝三日，冊贈尚書令。紹威在鎮凡十七年，年三十四薨。<span class="jiazhu">【永樂大典卷一萬八千一百二十六。】</span></p>
<p class="em2" id="p8"><a class="gg-link" href="#p8" onclick="return changeColor(this);"></a>紹威形貌魁偉，有英傑氣，攻筆札，曉音律。性復精悍明敏，服膺儒術，明達吏理。好招延文士，聚書萬卷，開學館，置書樓，每歌酒宴會，與賓佐賦詩，頗有情致。<span class="jiazhu">【案太平廣記引羅紹威傳云：當時藩牧之中，最獲文章之譽。每命幕客作四方書檄，小不稱意，壞裂抵棄，自擘牋起草，下筆成文，雖無藻麗之風，幕客多所不及。(舊五代史考異)】</span>江東人羅隱者，佐錢鏐軍幕，有詩名於天下。紹威遣使賂遺，敍南巷之敬，隱乃聚其所為詩投寄之。紹威酷嗜其作，因目己之所為曰偷江東集，至今鄴中人士諷詠之。紹威嘗有公讌詩云：「簾前淡泊雲頭日，座上蕭騷雨脚風。」<span class="jiazhu">【雨脚，原本作「兩脚」，今據文改正。(影庫本粘籤)】</span>雖深於詩者，亦所歎伏。</p>
<p class="em2" id="p9"><a class="gg-link" href="#p9" onclick="return changeColor(this);"></a>紹威子三人：長曰廷規，位至司農卿，尚太祖女安陽公主，又尚金華公主，早卒。次曰周翰，繼為魏博節度使，亦早卒。<span class="jiazhu">【案通鑑考異引梁功臣傳云：周翰起復雲麾將軍，充天雄軍節度留後，尋檢校司徒，正授魏博節度使。(舊五代史考異)】</span>季曰周敬，歷滑州節度使，別有傳。開平四年夏，詔金華公主出家為尼，居於宋州元靜寺，蓋太祖推恩於羅氏，令終其婦節也。<span class="jiazhu">【永樂大典卷五千六百七十八。】</span></p>
<p class="em2" id="p10"><a class="gg-link" href="#p10" onclick="return changeColor(this);"></a><span class="jiazhu">【五代史補：羅鄴王紹威，俊邁有詞學，尤好戲判。常有人向官街中鞴驢，置鞍於地，值牛車過，急行碾破其鞍，驢主怒，毆駕車者，為廂司所擒。紹威更不按問，遂判其狀云：「鄴城大道甚寬，何故駕車碾鞍？領鞴驢漢子科決，待駕車漢子喜歡！」詞雖俳諧，理甚切當，論者許之。】</span></p>
<p class="em2" id="p11"><a class="gg-link" href="#p11" onclick="return changeColor(this);"></a>趙犨，其先天水人，<span class="jiazhu">【案：歐陽史作其先青州人。(舊五代史考異)】</span>代為忠武牙將，曾祖賓，祖英奇，父叔文，<span class="jiazhu">【案：原本訛「叔乂」，今據新唐書改正。(舊五代史考異)】</span>皆歷故職。犨幼有奇智，齠齔之時，與隣里小兒戲於道左，恆分布行列為部伍戰陣之狀，自為董帥，指顧有節，如夙習焉，羣兒皆稟而從之，無敢亂其行者。其父目而異之，曰：「吾家千里駒也，必大吾門矣。」及赴鄉校，誦讀之性出於同輩。弱冠有壯節，好功名，妙於弓劍，氣義勇果。郡守聞之，擢為牙校。唐會昌中，壺關作亂，隨父北征，收天井關。未幾，從王師征蠻，浹月方克，惟忠武將士轉戰溪洞之間，斬獲甚眾。本道錄其勳，陟為馬步都虞候。</p>
<p class="em2" id="p12"><a class="gg-link" href="#p12" onclick="return changeColor(this);"></a>乾符中，王僊芝起於曹、濮，<span class="jiazhu">【案：原本作「僊茈」，今據新、舊唐書改正。(舊五代史考異)】</span>大縱其徒，侵掠汝、鄭，犨乃率步騎數千襲之，賊黨南奔。及黃巢陷長安，天子幸蜀，中原無主，人心騷動。於是陳州數百人相率告許州連帥，願得犨知軍州事。其帥即以狀聞，於是天子下詔，以犨守陳州刺史。既視事，乃謂將吏曰：「賊巢之虐，徧於四方，苟不為長安巿人所誅，則必驅殘黨以東下。況與忠武久為仇讎，凌我土疆，勢必然也。」乃遣增垣墉，濬溝洫，實倉廩，積薪芻。凡四門之外，兩舍之內，民有資糧者，悉令輓入郡中。繕甲兵，利劍矟，弓弩矢石無不畢備。又招召勁勇，置之麾下。以仲弟昶為防遏都指揮使，以季弟珝為親從都知兵馬使，長子麓、次子霖，皆分領銳兵。黃巢在長安，果為王師四面扼束，食盡人饑，謀東奔之計，先遣驍將孟楷擁徒萬人，直入項縣，犨引兵擊之，賊眾大潰，斬獲略盡，生擒孟楷。</p>
<p class="em2" id="p13"><a class="gg-link" href="#p13" onclick="return changeColor(this);"></a>中和三年，朝廷聞其功，就加檢校兵部尚書，俄轉右僕射。不數月，加司空，進潁川縣伯。巢黨知孟楷為陳所擒，大驚憤，乃悉眾東來，先據溵水，<span class="jiazhu">【溵水，原本作「澱水」，今據通鑑改正。(影庫本粘籤)】</span>後與蔡州秦宗權合勢以攻宛丘，陳人懼焉。犨恐眾心攜離，乃於眾中揚言曰：「忠武素稱義勇，淮陽亦為勁兵，是宜戮力同心，捍禦羣寇，建功立節，去危就安，諸君宜圖之。況吾家食陳祿久矣，今賊眾圍逼，眾寡不均，男子當於死中求生，又何懼也。且死於為國，不猶愈於生而為賊之伍耶！汝但觀吾之破賊，敢有異議者斬之！」由是眾心靡不踴躍。無何，開門與賊接戰，每戰皆捷，賊眾益怒。巢於郡北三四里起八僊營，如宮闕之狀，又修百司廨署，儲蓄山峙，蔡人濟以甲冑，軍無所闕焉。凡圍陳三百日，大小數百戰，雖兵食將盡，然人心益固。犨因令間道奉羽書乞師於太祖，太祖素多犨之勇果，乃許之。四年四月，太祖引大軍與諸軍會於陳之西北，陳人望旗鼓出軍縱火，急攻巢寨，賊眾大潰，重圍遂解，獻捷於行在。</p>
<p class="em2" id="p14"><a class="gg-link" href="#p14" onclick="return changeColor(this);"></a>五年八月，除犨為蔡州節度使。於時巢黨雖敗，宗權益熾，六七年間，屠膾中原，陷二十餘郡，唯陳去蔡百餘里，兵少力微，日與爭鋒，終不能屈。文德元年，<span class="jiazhu">【案：原本作「大德」，今改正。(舊五代史考異)】</span>蔡州平，朝廷議勳，以犨檢校司徒，充泰寧軍節度使，又改授浙西節度使，不離宛丘，兼領二鎮。龍紀元年三月，又以平巢、蔡功，就加平章事，充忠武軍節度使，仍以陳州為理所。由是中原塵靜，唐帝復歸長安，陳、許流亡之民，襁負歸業，犨設法招撫，人皆感之。犨兄弟三人，時稱雍睦。一日，念仲弟昶同心王事，共立軍功，乃下令盡以軍州事付於昶，遂上表乞骸。後數月，寢疾，卒於陳州官舍，年六十六，葬於宛丘縣之先域，累贈太尉。</p>
<p class="em2" id="p15"><a class="gg-link" href="#p15" onclick="return changeColor(this);"></a>犨雖盡忠唐室，保全陳州，然默識太祖雄傑，每降心託跡，為子孫之計，故因解圍之後，以愛子結親。又請為太祖立生祠於陳州，朝夕拜謁。數年之間，悉力委輸，凡所徵調，無不率先，故能保其功名。<span class="jiazhu">【案張方平樂全集陳州祭太尉趙公文云：有唐之季，大盜移國，封豕長蛇，踐食區夏，生民塗炭，城邑邱墟。公於爾時，獨保孤壘，攻圍幾年，洛中百戰，陳之遺黎，竟脫賊口。兄弟三人，繼登將相，並有功德，著於此邦。而其像貌，晦於闇室，邦人不知，久不克享。某祗膺朝命，再來領藩，惟公忠烈，能捍大患，寫之繢素，神氣凜然。乃建祠堂，式薦時事。蓋陳州故有趙犨畫像，至方平時復修之也。(孔本)】</span></p>
<p class="em2" id="p16"><a class="gg-link" href="#p16" onclick="return changeColor(this);"></a>長子麓，位至列卿。</p>
<p class="em2" id="p17"><a class="gg-link" href="#p17" onclick="return changeColor(this);"></a>次子霖，改名巖，尚太祖女長樂公主。開平初，授衞尉卿、駙馬都尉。二年九月，權知洺州軍州事，俄轉天威軍使。十二月，授右羽林統軍，改右衞上將軍，充大內皇牆使。<span class="jiazhu">【案原本作「皇城」，考五代會要，梁時避諱，改皇城使為皇牆使，今改正。(舊五代史考異)】</span>三年七月，出為宿州團練使，旋移州刺史。其後累歷近職，連典禁軍。預誅庶人友珪有功，末帝即位，用為租庸使、守戶部尚書。巖以勳戚自負，貨賂公行，天下之賄，半入其門。又以身尚公主，聞唐朝駙馬都尉杜悰位極將相，以服御飲饌自奉，務極華侈，巖恥其不及。由是豐其飲膳，嘉羞法饌，動費萬錢，僦斂綱商，其徒如巿<span class="jiaozhusup">「綱商」原作「網商」，據劉本及彭校改。「徒」原作「徙」，據殿本、劉本、冊府卷三０七改。</span><span class="shadow dn jiaozhu" id="jiaozhu01" name="jiaozhu01">僦斂綱商其徒如巿　「綱商」原作「網商」，據劉本及彭校改。「徒」原作「徙」，據殿本、劉本、冊府卷三０七改。</span>，權勢熏灼，人皆阿附。及唐莊宗滅梁室，巖踰垣而逸。素與徐州溫韜相善，巖往依之。既至，韜斬巖首送京師。<span class="jiazhu">【永樂大典卷一萬六千九百九十。】</span></p>
<p class="em2" id="p18"><a class="gg-link" href="#p18" onclick="return changeColor(this);"></a>昶，字大東，犨仲弟也。弱冠習兵機，沈默大度，神形灑落，臨事有通變之才。及兄犨為陳州刺史，以昶為防禦都指揮使。未幾，巢將孟楷擁眾萬餘據項城縣，昶與兄犨領兵擊破之，擒楷以歸。不數月，巢黨悉眾攻陳，以報孟楷之役，又與蔡寇合從<span class="jiaozhusup">「與」字原無，據冊府卷三六０補。</span><span class="shadow dn jiaozhu" id="jiaozhu02" name="jiaozhu02">又與蔡寇合從　「與」字原無，據冊府卷三六０補。</span>，凶醜百萬，棲於陳郊，陳人大恐。一夕，昶因巡警，假寐於闉闍，<span class="jiazhu">【闉闍，原本作「閫闍」，今據文改正。(影庫本粘籤)】</span>恍惚間如有陰助，昶異而待之。遲明，開門決戰，人心兵勢，勇不可遏，若有陰兵前導。是日，擒賊將數人，斬首千餘級，羣凶氣沮。其後連日交戰，無不應機俘斬，未嘗小衄，以至重圍數月，士心如一。及賊敗圍解，朝廷紀勳，昶一門之中，疊加爵秩。當時方鎮之內，言忠勇者、言守禦者、言功勳者、言政事者，皆以犨、昶為首焉。及犨遙領泰寧軍節度，以昶為本州刺史、檢校右僕射。俄而犨有疾，遂以軍州盡付於昶。詔授兵馬留後，旋遷忠武軍節度使，亦以陳州為理所。</p>
<p class="em2" id="p19"><a class="gg-link" href="#p19" onclick="return changeColor(this);"></a>時宗權未滅，中原方受其毒。陳、蔡封疆相接，昶每選精銳，深入蔡境。蔡賊雖眾，終不能抗，以至宗權敗焉。<span class="jiazhu">【案上篇趙犨傳云：蔡州平，以犨為忠武軍節度使。據此傳，則昶為忠武節度使，宗權未滅，二傳自相矛盾。見通鑑考異。】</span>朝廷賞勳，加檢校司徒。昶以大寇削平之後，益留心於政事，勸課農桑，大布恩惠。景福元年秋，陳、許將吏耆老錄其功，詣闕以聞，天子嘉之，命文臣撰德政碑植於通衢，以旌其功。俄加同平章事。昶自圍解之後，恆曰：「梁王之恩，不敢忘也。」是後太祖每有征伐，昶訓練兵甲，饋輓供億，無有不至。乾寧二年寢疾，薨於鎮，年五十三。追贈太尉。<span class="jiazhu">【永樂大典卷一萬六千九百九十。】</span></p>
<p class="em2" id="p20"><a class="gg-link" href="#p20" onclick="return changeColor(this);"></a>珝，字有節，犨季弟也。<span class="jiazhu">【案：新唐書以珝為犨子，據歐陽史及通鑑皆以珝為犨弟，與薛史同，新唐書誤。】</span>幼而剛毅，器宇深沉。既冠，好書籍。及壯，工騎射，尤精三略。及犨為陳州刺史，以珝為親從都知兵馬使。時巢黨東出商、鄧，與蔡賊會，眾至百餘萬，掘長壕五百道攻陳，陳人大懼。珝與二兄堅心誓眾，激勵將校，約以死節。珝以祖先松楸，去郭數里，慮為羣盜穿發，乃夜縱心膂之士，遷柩入城。府庫舊有巨弩數百枝，機牙皆缺，工人咸謂不可用，珝即創意制度，自調弦筈，置之雉堞間，矢激五百餘步，凡中人馬，皆洞達胸腋，羣賊畏之，不敢逼近。自仲秋至於首夏，軍食將竭，士雖不飽，而堅拒之志不移。會太祖率大軍解其圍，珝兄弟抆泣感謝。其後朝廷議功，加檢校右僕射，遙領處州刺史。犨薨，昶為忠武軍節度使，珝遷為行軍司馬、檢校司空。昶薨，珝知忠武軍留後。</p>
<p class="em2" id="p21"><a class="gg-link" href="#p21" onclick="return changeColor(this);"></a>珝公幹之才，播於遠邇，至於符籍虛實，財穀耗登，備閱其根本，民之利病，無不洞知。庶事簡廉，公私俱濟，太祖深加慰薦。尋加特進、檢校司徒，充忠武軍節度使。陳州土壤卑疎，每歲壁壘摧圮，工役不暇，珝遂營度力用，俾以甓周砌四墉，自是無霖潦之虞。光化二年，加檢校太保、平章事。明年，檢校侍中，進封天水郡公。珝博通前古，以陳州本伏羲所都，南頓乃光武舊地，遂稽考古制，崇飾廟貌，為四民祈福之所。又詢鄧艾故址，<span class="jiazhu">【鄧艾，原本作「鄧義」，今據歐陽史改正。(影庫本粘籤)】</span>決翟王河以溉稻粱，大實倉廩，民獲其利。珝兄弟節制陳、許，繼擁旌鉞，共二十餘年，陳人愛戴，風化大行。</p>
<p class="em2" id="p22"><a class="gg-link" href="#p22" onclick="return changeColor(this);"></a>天復元年冬，韓建為忠武軍節度使，乃徵珝知同州匡國軍節度留後。時太祖統軍岐下，珝輸輓調發，旁午道途。俄而昭宗還長安，詔徵入覲，錫迎鑾功臣之號，珝因堅辭藩鎮，遂加檢校太傅、右金吾衞上將軍。及扈從東遷，歲餘，以痼疾免官，遂歸淮陽。未幾，薨於私第，年五十五。詔贈侍中，陳人為之罷巿。</p>
<p class="em2" id="p23"><a class="gg-link" href="#p23" onclick="return changeColor(this);"></a>子縠，仕至左驍衞大將軍、宣徽北院使。唐莊宗入汴，與從兄巖皆族誅。<span class="jiazhu">【永樂大典卷一萬六千九百九十。】</span></p>
<p class="em2" id="p24"><a class="gg-link" href="#p24" onclick="return changeColor(this);"></a>王珂，河中人。祖縱，鹽州刺史。父重榮，河東節度使，破黃巢有大功，封瑯琊郡王。珂本重榮兄重簡之子，出繼重榮。唐僖宗光啟三年，重榮為部將常行儒所害，推重榮弟重盈為蒲帥，以珂為行軍司馬。及重盈卒，軍府推珂為留後。時重盈子珙為陝州節度使，瑤為絳州刺史，由是爭為蒲帥，瑤、珙連上章論列，又與太祖書云：「珂非吾兄弟，蓋余家之蒼頭也，小字忠兒，<span class="jiazhu">【案：舊唐書「忠」作「蟲」。】</span>安得繼嗣！」珂亦上章云：「亡父有興復之功。」又遣使求援於太原，李克用為保薦於朝，昭宗可之。既而珙厚結王行瑜、李茂貞、韓建為援，三鎮互相表薦，昭宗詔諭之曰：「吾以太原與重榮有再造之功，已俞其奏矣。」乾寧二年五月，三鎮率兵入覲，賊害時政，請以河中授珙、瑤，又連兵以攻河中。克用聞之，出師以討三鎮，瑤、珙兵退，晉師拔絳州，擒瑤斬之。及克用駐軍於渭北，昭宗以珂為河中節度使，正授旄鉞，克用因以女妻珂。珂至太原謝婚成禮，克用令李嗣昭將兵助珂，攻珙於陝焉。</p>
<p class="em2" id="p25"><a class="gg-link" href="#p25" onclick="return changeColor(this);"></a>光化末，太祖謂張存敬曰：「珂恃太原之勢，侮慢隣封，爾為我持一繩以縛之。」天復元年春，存敬兵下晉、絳，令何絪<span class="jiazhu">【案：原本作「何緯」，今據通鑑改正。(舊五代史考異)】</span>守晉州以扼太原援師。二月，大軍逼河中，珂妻書告太原曰：「敵勢攻逼，朝夕為俘囚，乞食於大梁矣，大人安忍不救！」克用曰：「前途既阻，眾寡不敵，救則與爾兩亡。可與王郎歸朝廷。」珂復求救於李茂貞，茂貞不答。珂勢窮䠞，即登城謂存敬曰：「吾與汴王有家世事分，公宜退舍，俟汴王至，吾自聽命。」存敬即日退舍。三月，太祖自洛陽至，先哭於重榮之墓，<span class="jiazhu">【案新唐書：全忠，王出也，始背賊事重榮，約為甥舅，德其全己，指日月曰：「我得志，凡氏王者皆事之。」至是忘誓言，過重榮墓，偽哭而祭<span class="jiaozhusup">「忘」原作「念」，「偽」原作「為」，據劉本、新唐書卷一八七王重榮傳改。</span><span class="shadow dn jiaozhu" id="jiaozhu03" name="jiaozhu03">至是忘誓言過重榮墓偽哭而祭　「忘」原作「念」，「偽」原作「為」，據劉本、新唐書卷一八七王重榮傳改。</span>。(舊五代史考異)】</span>蒲人聞之感悅。珂欲面縛牽羊以見，太祖曰：「太師阿舅之恩，何時可忘，郎君若以亡國之禮相見，黃泉其謂我何！」<span class="jiazhu">【案歐陽史云：梁太祖自同州降唐，即依重榮，以母王氏，故事重榮為舅。】</span>及珂出迎於路，握手歔欷，聯轡而入。乃以存敬守河中<span class="jiaozhusup">原作「居敬」，據本卷上文及舊唐書卷一八二王重榮傳、新唐書卷一八七王重榮傳改。</span><span class="shadow dn jiaozhu" id="jiaozhu04" name="jiaozhu04">存敬　原作「居敬」，據本卷上文及舊唐書卷一八二王重榮傳、新唐書卷一八七王重榮傳改。</span>，珂舉家徙於汴。後入覲，被殺於華州傳舍。<span class="jiazhu">【永樂大典卷六千八百四十九。】</span></p>
<p class="em2" id="p26"><a class="gg-link" href="#p26" onclick="return changeColor(this);"></a>珙，少有俊氣，才兼文武，性甚驕虐。屬世多故，遂代伯父重霸為陝州節度使。為政苛暴，且多猜忌，殘忍好殺，不以生命為意，內至妻孥宗屬，外則賓幕將吏，一言不合，則五毒并施<span class="jiaozhusup">「並」原作「將」，據劉本改。</span><span class="shadow dn jiaozhu" id="jiaozhu05" name="jiaozhu05">五毒並施　「並」原作「將」，據劉本改。</span>，鞭笞刳斮，無日無之。奢縱聚斂，民不堪命，由是左右惕懼，憂在不測。唐光化二年夏六月，為部將李璠所殺。璠自稱留後，因是陝州不復為王氏所有。<span class="jiazhu">【永樂大典卷六千八百四十九。】</span></p>
<p class="em2" id="p27"><a class="gg-link" href="#p27" onclick="return changeColor(this);"></a>史臣曰：紹威始為唐雄，據魏地，當土德之季運，倡梁祖以強禪，在梁則為佐命也，在唐則豈得為忠臣乎！趙犨以淮揚咫尺之地，抗黃巢百萬之眾，功成事立，有足多者。巖、縠非賢，遽泯其嗣，惜哉！王珂奕世山河，勢危被擄，乃魏豹之徒與！<span class="jiazhu">【永樂大典卷六千八百四十九。】</span></p>
</div></body></html>