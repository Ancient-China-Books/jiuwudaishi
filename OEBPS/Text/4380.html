<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷九・梁書九・末帝紀中</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷九・梁書九・末帝紀中</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>貞明三年春正月戊午，以前淄州刺史高允奇為右羽林統軍。癸亥，以前天平軍馬步軍都指揮使、檢校太保朱勍為懷州刺史。癸酉，以右天武軍使石釗為密州刺史。戊寅，以前懷州刺史李建為安州刺史，仍賜名知節。己卯，以宣義軍節度副大使、知節度事、<span class="jiazhu">案：原本脫「副」字，考新唐書百官志及五代會要，副大使為藩鎮官爵，今增入。(舊五代史考異)</span>北面行營副招討等使、特進、檢校太傅霍彥威為天平軍節度副大使，知節度事。</p>
<p class="em2" id="p1"><a class="gg-link" href="#p1" onclick="return changeColor(this);"></a>二月甲申，晉王攻我黎陽，劉鄩拒之而退。乙酉，前蔡州刺史董璋權知宣義軍軍州事。丁亥，以前右羽林軍統軍梁繼業為左衞上將軍。壬辰，以租庸判官、檢校司徒張紹珪為光祿卿，依前充租庸判官。癸巳，以權知平盧軍軍州事、客省使、知銀臺事元湘為檢校司空。甲午，以飛龍使婁繼英為左武衞大將軍。</p>
<p class="em2" id="p2"><a class="gg-link" href="#p2" onclick="return changeColor(this);"></a>三月庚申，以前平戎軍使、檢校司徒郭紹賓為禧州刺史。辛酉，以前天平軍節度副使裴彥為隨州刺史。戊寅，湖州刺史錢傳璟、蘇州刺史錢傳璙、<span class="jiazhu">案：原本作「傳珏」，今據十國春秋改正。(舊五代史考異)</span>鎮海軍節度副使錢傳瓘、溫州刺史錢傳璲、睦州刺史錢傳懿<span class="jiaozhusup">原作「錢傳琇」，據吳越備史卷一、十國春秋卷七八吳越世家及卷八三金華郡王元懿傳改。按元懿傳云：「元懿，字秉徽，初名傳璹，已又名傳懿，後更今名。」</span>、寶州刺史錢傳󻂼<span class="jiaozhusup">殿本、劉本同。吳越備史卷一、十國春秋卷七八吳越世家及卷八三餘姚侯傳瓘傳均作竇州。</span>、明州刺史錢傳球、義州刺史錢傳㻑、峯州刺史錢傳珦、<span class="jiazhu">案：歐陽史職方志有封州而無峯州，薛史前後俱作峯州，未知何據，今仍其舊。(舊五代史考異)</span>巒州刺史錢傳琰、鎮海軍都知兵馬使錢傳璛等凡一十一人，並加官勳階爵，從吳越王錢鏐之請也。<span class="jiazhu">案：吳越備史載錢鏐諸子所加官勳階爵，失載傳璟，故十一人僅存其十。又其名間有異同，當以薛史為得實。(舊五代史考異)</span></p>
<p class="em2" id="p3"><a class="gg-link" href="#p3" onclick="return changeColor(this);"></a>夏四月庚辰，以前行左武衞大將軍蔡敬思為右武衞上將軍。辛巳，以前安州刺史劉玘權知晉州軍州事。以前密州刺史張實為潁州刺史，充本州團練使。癸未，以六軍押牙、充左天武軍使劉彥珪為澶州刺史。辛卯，以右千牛衞大將軍劉璩充契丹宣諭使。詔諸道兵馬元帥開幕除吏，一同天策上將府故事。辛丑，以清海軍元從都押牙、隴州刺史吳鍔為檢校司空。癸卯，以兩浙衙內先鋒指揮使、守峯州刺史錢傳珦為泗州刺史。</p>
<p class="em2" id="p4"><a class="gg-link" href="#p4" onclick="return changeColor(this);"></a>六月庚辰，以前東京馬步都指揮使兼左天武軍使雷景從為汝州刺史，充本州防禦使。辛卯，以租庸判官、光祿大夫、檢校司徒、行光祿卿張紹珪為申州刺史。壬辰，以權知晉州建寧軍軍州事、前安州刺史劉玘為建寧軍節度觀察留後。</p>
<p class="em2" id="p5"><a class="gg-link" href="#p5" onclick="return changeColor(this);"></a>秋七月丁巳，以淄州刺史陳洪為棣州刺史。乙丑，以刑部員外郎封翹為翰林學士。<span class="jiazhu">封翹，原本作「封堯」，今據封舜卿傳改正。(影庫本粘籤)</span>丙寅，以汝州刺史楊延直為左衞大將軍，以前左衞上將軍劉重霸為起復雲麾將軍、右驍衞上將軍。庚午，以六軍諸衞副使、起復雲麾將軍、檢校太保張業為淄州刺史。</p>
<p class="em2" id="p6"><a class="gg-link" href="#p6" onclick="return changeColor(this);"></a>八月辛巳，以左神武軍統軍周武為寧州刺史，以左崇安指揮使、前申州刺史劉仁鐸為衍州刺史。戊子，泰寧軍節度使張萬進賜名守進。<span class="jiaozhusup">影庫本批校云：「案：歐陽史不載賜名守進，吳縝纂誤云：『紀作張守進，劉鄩、劉處讓傳作張萬進，紀傳不同，未知孰是。』蓋吳氏亦未詳考薛史也。」批校並謂「此條照副本訂正，補注『賜名守進』句下。」案影庫本原有粘籤云：「案吳縝纂誤云『末帝本紀前作張萬進，後作守進，必有一誤。』」其所述與五代史纂誤原文不符，應從批校。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>九月庚申，以遙領常州刺史張昌孫遙領壽州刺史，充本州團練使。</p>
<p class="em2" id="p8"><a class="gg-link" href="#p8" onclick="return changeColor(this);"></a>冬十月壬午，以權西面行營都監、右武衞上將軍張筠權知商州軍州事。<span class="jiaozhusup">「右」原作「左」，據劉本、彭本改。按本卷下文：貞明四年三月壬午，以前右武衞上將軍張筠為左衞上將軍。此處當作「右」。</span>戊子，詔曰：「太子太傳李戩，多因釋教，誑惑羣情，此後不得出入無恆。」癸巳，以前崇德軍使張思綰為左武衞上將軍。己亥，以啟聖匡運同德功臣、諸道兵馬元帥、淮南鎮海鎮東等軍節度使、充淮南宣潤等四面行營都統、開府儀同三司、尚書令、吳越王錢鏐為天下兵馬元帥。壬寅，以尚書左丞吳藹為工部尚書，充兩浙官告使。<span class="jiazhu">官告使不見于五代會要，疑有舛誤。考冊府元龜亦作官告，今姑仍其舊。(影庫本粘籤)</span>是月，晉王自魏州還太原。</p>
<p class="em2" id="p9"><a class="gg-link" href="#p9" onclick="return changeColor(this);"></a>閏十月丁卯，以前商州刺史徐璫為左驍衞上將軍，充西都大內皇牆使。</p>
<p class="em2" id="p10"><a class="gg-link" href="#p10" onclick="return changeColor(this);"></a>十一月壬午，以中書侍郎、平章事鄭珏權判戶部事。戊子，以寧州刺史周武為武靜軍防禦使，守慶州刺史。以河潼軍使竇廷琬為寧州刺史。</p>
<p class="em2" id="p11"><a class="gg-link" href="#p11" onclick="return changeColor(this);"></a>十二月，晉王自太原復至魏州。庚申，以左金吾衞大將軍、充街使華溫琪為右龍虎軍統軍，以右龍虎軍統軍張彥勳為商州刺史，以前西京大內皇牆使李項為右威衞上將軍，以左金吾衞上將軍李周彝權兼左街使。壬戌，以守太尉、兼中書令、河南尹、判六軍諸衞事、魏王張宗奭為天下兵馬副元帥。丙寅，以西面行營馬軍都指揮使、檢校太保、鄭州刺史、充本州防禦使王彥章為檢校太傅。丁卯，以西面行營馬步都指揮使<span class="jiaozhusup">「西」原作「東」，據殿本、本書卷二三賀瓌傳、通鑑卷二六九改。</span>、左龍虎軍統軍賀瓌為檢校太傅、同中書門下平章事，充宣義軍節度使、鄭滑濮等州觀察處置等使。<span class="jiazhu">案通鑑：時論平慶州功，故賀瓌進秩。</span>己巳，帝幸洛陽，為來年有事於南郊也。遂幸伊闕，親拜宣陵。時租庸使趙巖勸帝郊天，且言：「帝王受命，須行此禮，願陛下力行之。」宰臣敬翔奏曰：「國家自劉鄩失律已來，府藏殫竭，箕斂百姓，供軍不暇，郊祀之禮，頒行賞賚，所謂取虛名而受實弊也。況晉人壓境，車駕未可輕動。」帝不聽，遂行。是月，晉人陷楊劉城，帝聞之懼，遂停郊禮，車駕急歸東京。<span class="jiazhu">案通鑑云：道路訛言晉軍已入大梁，扼汜水矣。從官皆憂其家，相顧涕泣，帝惶駭失圖，遂罷郊祀。</span>癸酉，詔文武兩班，除元隨駕人數外，其餘並令御史司憲張衮部署，候車駕離京後一兩日，發赴東京。甲戌，以天下兵馬副元帥、太尉、兼中書令、河南尹、魏王張宗奭為西都留守。</p>
<p class="em2" id="p12"><a class="gg-link" href="#p12" onclick="return changeColor(this);"></a>貞明四年春正月，晉人寇鄆、濮之境。車駕至自洛陽。<span class="jiazhu">案：五代春秋作己卯，帝還東都。(舊五代史考異)</span>庚辰，以蔡州刺史姚勍權知感化軍節度觀察留後。乙酉，以前靜難軍馬步軍都指揮使黃貴為蔡州刺史。甲午，以右領軍衞上將軍齊奉國為左金吾衞大將軍，充街使。</p>
<p class="em2" id="p13"><a class="gg-link" href="#p13" onclick="return changeColor(this);"></a>二月，遣將謝彥章帥眾數萬迫楊劉城。甲子，晉王來援楊劉城，彥章之軍不利而退。</p>
<p class="em2" id="p14"><a class="gg-link" href="#p14" onclick="return changeColor(this);"></a>三月壬午，以前右武衞上將軍張筠為左衞上將軍。癸巳，以鎮國軍節度押衙、充本道馬步軍都指揮使江可復為衍州刺史。壬寅，鎮海鎮東等軍節度行軍司馬、秦州節度使、檢校太傅、同平章事馬綽加檢校太尉、同平章事，依前鎮海、鎮東等軍節度行軍司馬，餘如故，從錢鏐之請也。</p>
<p class="em2" id="p15"><a class="gg-link" href="#p15" onclick="return changeColor(this);"></a>夏四月丁未，以宣徽院使、右衞上將軍趙縠權知青州軍州事，以宣徽院副使韋堅權知本院事。<span class="jiazhu">宣徽院，原本作「宣嶽院」，考五代會要，宣徽院次于樞密院，今改正。(影庫本粘籤)</span>己酉，以銀青光祿大夫、行中書侍郎、同中書門下平章事、權判戶部鄭珏為金紫光祿大夫、中書侍郎、兼刑部尚書、平章事、集賢殿大學士、判戶部、上柱國，仍進封滎陽郡開國侯，加食邑五百戶。以金紫光祿大夫、行尚書吏部侍郎、上柱國、蘭陵縣開國男、食邑三百戶蕭頃為中書門下平章事，仍進封蘭陵縣開國伯，加食邑四百戶。庚戌，以前崇德軍使、前右武衞大將軍杜存為右領軍衞上將軍。甲寅，以刑部郎中、充史館修撰竇專為翰林學士。<span class="jiazhu">案：專，同州白水人，貞固之父也。貞固，宋史有傳。(舊五代史考異)</span>初，學士竇夢徵草錢鏐麻，貶蓬萊尉，帝召專入翰林，遣崇政使李振問宰相云：「專是宰臣蕭頃女婿，令中書商量可否？」中書奏曰：「宰相親情，不居清顯，避嫌之道，雖著舊規，若蒙特恩，亦有近例，固不妨事。」帝乃可之。己未，靈武節度使韓洙<span class="jiazhu">案：原本作「韓殊」，考韓遜傳，洙即遜之子，歐陽史雜傳亦作「洙」，今改正。(舊五代史考異)</span>落起復，授開府儀同三司，依前檢校太傅、同平章事。癸亥，以延州忠義軍節度使、太原西面招討應接使、檢校太師、兼中書令、渤海王高萬興兼鄜、延兩道都制置使、餘如故。時萬興弟鄜州節度使萬金卒，故有是命。己巳，以開府儀同三司、守司空兼門下侍郎、同平章事趙光逢為司徒致仕，兼加食邑五百戶，以光逢累上章請老故也。辛未，詔宰臣敬翔權判諸道鹽鐵使務。壬申，以太子賓客趙光胤為吏部侍郎。</p>
<p class="em2" id="p16"><a class="gg-link" href="#p16" onclick="return changeColor(this);"></a>五月甲戌，以荊南衙內馬步軍都指揮使、檢校司徒高從誨領濠州刺史。乙亥，以特進、檢校太傅、前潁州團練使張實為起復雲麾將軍，依前潁州團練使。庚辰，以工部尚書致仕孔拯為國子祭酒。己丑，以太常少卿韋彖為右諫議大夫。</p>
<p class="em2" id="p17"><a class="gg-link" href="#p17" onclick="return changeColor(this);"></a>六月甲辰，以金紫光祿大夫、檢校司徒、歙州刺史朱令德為忠武軍節度觀察留後。己酉，以權知感化軍兩使留後、特進、檢校太保姚勍為感化軍節度觀察留後。庚戌，上以祕書少監王翹為將作監，以其父名祕故也。丙辰，以左監門衞將軍康贊美為商州刺史。以左衞上將軍張筠為權知永平軍節度觀察留後，兼判大安府事。戊午，以前景州刺史衞審符為右衞大將軍。庚申，以河陽節度、充北面行營排陣、兩京馬軍都軍節度等使、光祿大夫、檢校太保謝彥章為匡國軍節度、陳許蔡等州觀察處置等使，以宣徽院副使韋堅權知河陽軍州事。</p>
<p class="em2" id="p18"><a class="gg-link" href="#p18" onclick="return changeColor(this);"></a>秋七月庚辰，以商州刺史康贊美為起復雲麾將軍，依前商州刺史。辛卯，以前左驍衞上將軍楊詔為右武衞上將軍。戊戌，以前匡國軍節度使、檢校尚書左僕射羅周敬<span class="jiazhu">案：原本作「用敬」，考薛史晉列傳作周敬，歐陽史羅紹威傳亦作子周敬，今改正。(舊五代史考異)</span>為檢校司空、守殿中監、駙馬都尉。</p>
<p class="em2" id="p19"><a class="gg-link" href="#p19" onclick="return changeColor(this);"></a>八月丙午，以右廣勝軍使劉君鐸為虢州刺史。戊申，以武寧軍節度副使李存權知宿州事。辛亥，涇原節度使杜建徽加檢校太傅、同平章事。建徽，<span class="jiazhu">案：原本訛作「達徽」，今據十國春秋改正。(舊五代史考異)</span>吳越王錢鏐之將也，遙領涇原節制，至是以其上請加恩，故有是命。乙卯，以蔡州刺史黃貴為絳州刺史。辛酉，以絳州刺史尹皓為感化軍節度觀察留後。癸亥，以前永平軍節度副使張正己為房州刺史。乙丑，以宿州團練使趙麓權知河陽節度觀察留後，以左驍衞將軍劉去非為郢州刺史。戊辰，以權知永平軍節度觀察留後、兼判大安府事張筠為永平軍節度觀察留後，依前兼判大安府事。是月，晉王率師次楊劉口，遂軍於麻家渡，北面招討使賀瓌以兵屯濮州北行臺村，對壘百餘日。晉王以輕騎來覘，許州節度使謝彥章發伏兵掩擊，圍之數重，會救軍至，晉王僅以身免。</p>
<p class="em2" id="p20"><a class="gg-link" href="#p20" onclick="return changeColor(this);"></a>九月丁丑，靜勝軍節度、崇裕等州觀察處置等使、特進、檢校太傅、同平章事溫昭圖加檢校太尉。甲午，崇政院副使張希逸加金紫光祿大夫，行祕書少監。乙未，起復雲麾將軍、檢校太保，壽州團練使張昌孫落起復，授光祿大夫、檢校太傅。</p>
<p class="em2" id="p21"><a class="gg-link" href="#p21" onclick="return changeColor(this);"></a>冬十月辛丑朔，以前感化軍節度觀察留後、特進、檢校太保姚勍為左龍虎統軍，充西都內外馬步軍都指揮使。以洛苑使、金紫光祿大夫、檢校司徒、守左威衞大將軍董璋為右龍虎統軍。己酉，以安南靜海節度使、檢校司徒曲美為檢校太保、同平章事。庚戌，以商州刺史康贊美為蔡州刺史。</p>
<p class="em2" id="p22"><a class="gg-link" href="#p22" onclick="return changeColor(this);"></a>十一月壬辰，前懷州刺史朱勍授起復雲麾將軍，依前懷州刺史。</p>
<p class="em2" id="p23"><a class="gg-link" href="#p23" onclick="return changeColor(this);"></a>十二月庚子朔，晉王領軍迫行臺寨，距寨十里結營而止。北面招討使賀瓌殺許州節度使謝彥章、濮州刺史孟審澄、別將侯溫裕等於軍，以謀叛聞，為行營馬步都虞候朱珪搆之也。晉王聞之，喜曰：「彼將帥不和，亡無日矣。」<span class="jiazhu">案通鑑：賀瓌密譖謝彥章于帝，因與朱珪伏甲以殺彥章。</span><span class="jiazhu">蓋賀瓌密奉帝旨也。五代春秋、歐陽史皆以賀瓌專殺為文，恐非事實。</span>丁未，以行營諸軍馬步都虞候、光祿大夫、檢校太保、曹州刺史朱珪為檢校太傅，充匡國軍節度觀察留後，依前行營諸軍馬步都虞候。癸丑，詔曰：「行營諸軍馬步都虞候、匡國軍節度觀察留後朱珪，昨以寇戎未滅，兵革方嚴，所期朝夕之間，克弭烟塵之患，每於將帥，別注憂勞。而謝彥章、孟審澄、侯溫裕忽搆異圖，將萌逆節，賴朱珪挺施貞節，密運沈機，果致梟擒，免資讎敵。特加異殊之命，用旌忠孝之謀，便委雄藩，俾荷隆渥。可檢校太傅，充平盧軍節度、淄青登萊等州觀察處置、押新羅渤海兩番等使兼行營諸軍馬步軍副都指揮使，仍進封沛國郡開國侯。」乙巳，起復雲麾將軍、檢校太保、陳州刺史、惠王友能，<span class="jiazhu">惠王，原本作「忠王」，今據歐陽史改正。(影庫本粘籤)</span>鎮國軍節度、陝虢等州觀察處置等使、起復雲麾將軍、檢校太保、邵王友誨，並落起復，加檢校太傅。以前房州刺史牛知業為右羽林軍統軍。癸亥，北面招討使賀瓌率大軍與晉人戰於胡柳陂，晉人敗績。是日既晡，復為晉人所敗。初，晉人起軍將襲東京，乃下令軍中老弱悉歸於鄴。是月二十二日，晉王次臨濮，賀瓌、王彥章自行臺寨率軍躡之。二十四日，至胡柳陂，晉王領軍出戰，瓌軍已成列，晉王以騎突之，王彥章一軍先敗，彥章走濮陽。晉人輜重在陣西，瓌領軍薄之，晉人大奔，自相蹈籍，死者不可勝紀，晉大將周德威歿於陣。瓌軍乃登土山，列陣於山之下，晉王復領兵來戰，瓌軍遂敗。翌日，晉人攻濮陽，陷之，京師戒嚴。</p>
<td colspan="30" valign="top" width="100%">
<p class="em2" id="p24"><a class="gg-link" href="#p24" onclick="return changeColor(this);"></a>貞明五年春正月，晉人城德勝，夾河為柵。</p>
<p class="em2" id="p25"><a class="gg-link" href="#p25" onclick="return changeColor(this);"></a>二月乙巳，以宣徽院副使韋堅權知徐州軍事。</p>
<p class="em2" id="p26"><a class="gg-link" href="#p26" onclick="return changeColor(this);"></a>三月己卯，以華州感化軍留後尹皓為華州節度使，加檢校太保、同平章事。癸未，制削奪兗州節度使張守進在身官爵，以其叛故也。仍命劉鄩為兗州管內安撫制置使，領兵以攻之。<span class="jiazhu">案：張守進歸晉，本紀繫於五年三月，張萬進傳作四年七月，劉鄩傳仍作五年。通鑑考異嘗並舉紀、傳之互文以明薛史之難據，因定從莊宗實錄作四年八月。今以當日事勢考之，藩鎮反覆，向背無常，陰謀詭祕，姑示含容，討罪遣師，須有顯迹。蓋守進潛附于晉，自在四年秋，至削奪官爵，聲罪致討，則五年春事也。薛史采用舊聞，不加修飾，故語必徵實。若五代春秋以守進叛為五年事，歐陽史又以劉鄩討之為四年事，皆刪改成文，自為臆斷，不如薛史之存其實也。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>夏四月壬寅，以永平軍留後兼判大安府事張筠為永平軍節度使、檢校太保，行大安尹。庚戌，以鎮海軍北面水陸都指揮使、湖州刺史、檢校太傅錢傳璟遙領宣州寧國軍節度使，加同平章事。是月，賀瓌攻德勝南城，以艨艟戰艦橫於河，以扼津濟之路。晉人斷其艨艟，濟軍以援南城，瓌等退軍。</p>
<p class="em2" id="p28"><a class="gg-link" href="#p28" onclick="return changeColor(this);"></a>五月己巳，山南東道節度使、檢校太傅孔勍加同平章事。丁亥，以延州節度使、鄜延兩道都制置、太原西面招討應接等使、渤海郡王高萬興為檢校太師、兼中書令，充保大忠義等軍節度、鄜延管內觀察等使。是月，以行營諸軍左廂馬軍都指揮使、鄭州防禦使王彥章為許州匡國軍節度觀察留後，依前行營諸軍左廂馬軍都指揮使。</p>
<p class="em2" id="p29"><a class="gg-link" href="#p29" onclick="return changeColor(this);"></a>六月壬戌，以天驥院使李隨權知登州軍州事。</p>
<p class="em2" id="p30"><a class="gg-link" href="#p30" onclick="return changeColor(this);"></a>秋七月，晉王自魏州還太原。</p>
<p class="em2" id="p31"><a class="gg-link" href="#p31" onclick="return changeColor(this);"></a>八月乙未朔，滑州節度使賀瓌卒，輟視朝三日，詔贈侍中。是月，命開封尹王瓚為北面行營招討使。瓚乃與許州留後王彥章等率大軍自黎陽濟，營於楊村，造浮梁以通津路。</p>
<p class="em2" id="p32"><a class="gg-link" href="#p32" onclick="return changeColor(this);"></a>九月丙寅，制削奪廣州節度使、南平王劉巖在身官爵，以其將謀僭號故也。仍詔天下兵馬元帥錢鏐指揮攻討。</p>
<p class="em2" id="p33"><a class="gg-link" href="#p33" onclick="return changeColor(this);"></a>冬十月，晉王復至魏州。是月，劉鄩攻下兗州，擒張守進，夷其族。</p>
<p class="em2" id="p34"><a class="gg-link" href="#p34" onclick="return changeColor(this);"></a>十一月丁丑，以兗州安撫制置使、特進、檢校太傅、大彭郡開國公劉鄩為兗州節度使、開府儀同三司、檢校太尉、同平章事，賞平兗之功也。辛卯，王瓚帥師至戚城，遇晉軍，交綏而退。</p>
<p class="em2" id="p35"><a class="gg-link" href="#p35" onclick="return changeColor(this);"></a>十二月戊戌，晉王領軍迫河南寨，王瓚率師禦之，獲晉將石家才。<span class="jiazhu">案：通鑑石家才作石君立。考薛史列傳，君立一名家財。</span>既而瓚軍不利，瓚退保楊村寨，晉人陷濮陽。<span class="jiazhu">永樂大典卷六千六百五。案：上文四年十二月已云晉人攻濮陽，陷之，至此復云晉人陷濮陽，前後重複。通鑑考異歷引薛史閻寶、李嗣昭傳及莊宗</span><span class="jiazhu">實錄而斷之曰：去冬唐雖得濮陽，棄而不守，今年復攻拔之也。參考事勢，當得其實。</span></p>
</td></div></body></html>