<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷五十八·唐書三十四·列傳第十</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第十</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>趙光逢，字延吉。曾祖植，嶺南節度使。祖存約，興元府推官。父隱，右僕射。<span class="jiazhu">案舊唐書趙隱傳云：隱，字大隱，京兆奉天人也。大中三年，應進士登第，累加尚書左僕射，廣明中卒。考薛史作右僕射，與舊唐書異。</span>光逢與弟光裔，皆以文學德行知名。<span class="jiazhu">案舊唐書：光裔，光啟三年進士擢第，累遷司勳郎中、弘文館學士，改膳部郎中、知制誥。季述廢立之後，旅遊江表以避患，嶺南劉隱深禮之，奏為副使，因家嶺外。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>光逢幼嗜墳典，動守規檢，議者目之為「玉界尺」。<span class="jiazhu">案歐陽史：時人稱其方直溫潤，謂之「玉界尺」。</span>僖宗朝，登進士第。<span class="jiazhu">案：原本作昭宗朝，登進士第。據舊唐書，光逢係乾符五年進士，當作僖宗，今改正。</span>踰月，辟度支巡官，歷官臺省，內外兩制，俱有能名，轉尚書左丞、翰林承旨。<span class="jiazhu">案舊唐書云：釋褐鳳翔推官，入朝為監察御史，丁父憂免。僖宗還京，授太常博士，歷禮部、司勳、吏部三員外郎，集賢殿學士，轉禮部郎中。景福中，以祠部郎中知制誥，尋召充翰林學士，正拜中書舍人、戶部侍郎、學士承旨，改兵部侍郎、尚書左丞，學士如故。舊唐書所載光逢爵秩較薛史為詳，今備錄之。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>昭宗幸石門，光逢不從，昭宗遣內養戴知權詔赴行在，稱疾解官。駕在華州，拜御史中丞。時有道士許巖士、<span class="jiazhu">案：原本脫「士」字，今據新唐書及通鑑增入。(舊五代史考異)</span>瞽者馬道殷出入禁庭，驟至列卿宮相，因此以左道求進者眾，光逢持憲紀治之，皆伏法，自是其徒頗息。改禮部侍郎、知貢舉。光化中，王道寖衰，南北司為黨，光逢素惟慎靜，慮禍及己，因挂冠伊洛，屏絕交遊，凡五六年。門人柳璨登庸，<span class="jiazhu">案歐陽史：柳璨與光逢有舊恩。　　案唐摭言云：光化二年，趙光逢放柳璨及第，光逢後三年不遷，時璨自內庭大拜，光逢始以左丞徵入。未幾，璨坐罪誅死，光逢膺大用。與薛史微異。(舊五代史考異)</span>除吏部侍郎、太常卿。入梁為中書侍郎、平章事，累轉左僕射兼租庸使，<span class="jiazhu">左僕射，原本脫「左」字，今據歐陽史增入。(影庫本粘籤)</span>上章求退，以太子太保致仕。梁末帝愛其才，徵拜司空、平章事。無幾以疾辭，授司徒致仕。<span class="jiazhu">唐摭言云：光逢膺大用，居重地十餘歲，七表乞骸，守司空致仕。居二年，復徵拜上相。(殿本)</span></p>
<p class="em2" id="p3"><a class="gg-link" href="#p3" onclick="return changeColor(this);"></a>同光初，弟光胤為平章事，時謁問於私第，嘗語及政事，他日，光逢署其戶曰「請不言中書事」，其清淨寡慾端默如此。嘗有女冠寄黃金一鎰於其室家，時屬亂離<span class="jiaozhusup">「時」原作「併」，據殿本、劉本改。</span><span class="shadow dn jiaozhu" id="jiaozhu00" name="jiaozhu00">時屬亂離　「時」原作「併」，據殿本、劉本改。</span>，女冠委化於他土。後二十年，金無所歸，納於河南尹張全義，請付諸宮觀，其舊封尚在。兩登廊廟，四退邱園，百行五常，<span class="jiazhu">五常，原本作「五諦」，今據錦繡萬花谷所引薛史改正。(影庫本粘籤)</span>不欺闇室，搢紳咸仰以為名教主。天成初，遷太保致仕，封齊國公，卒於洛陽。詔贈太傅。<span class="jiazhu">永樂大典卷一萬八千九百九十一。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>趙光胤，光逢之弟也，<span class="jiazhu">案新、舊唐書俱云：趙隱子三人，光逢、光裔、光胤。為後唐相者，光胤也。薛史原本避宋諱，宋諱稱光胤為光裔，似混二人為一，今改正。</span>俱以詞藝知名，亦登進士第。<span class="jiazhu">案舊唐書云：大順二年，進士登第。天祐初，累官至駕部郎中。</span>光胤仕梁，歷清顯，伯仲之間，咸以方雅自高，北人聞其名者，皆望風欽重。</p>
<p class="em2" id="p5"><a class="gg-link" href="#p5" onclick="return changeColor(this);"></a>及莊宗平定汴、洛，時盧程以狂妄免，郭崇韜自勳臣拜，議者以為國朝典禮故實，須訪前代名家，咸曰光胤有宰相器。薛廷珪、李琪當武皇為晉王時，嘗因為冊使至太原，故皆有宿望，當時咸謂宜處台司。郭崇韜採言事者云，廷珪朽老，浮華無相業；琪雖文學高，傾險無士風，皆不可相，乃止。同光元年十一月，光胤與韋說並拜平章事。</p>
<p class="em2" id="p6"><a class="gg-link" href="#p6" onclick="return changeColor(this);"></a>光胤生於季末，漸染時風，雖欲躍鱗振翮，仰希前輩，然才力無餘，未能恢遠，朝廷每有禮樂制度、沿革擬議，以為己任，同列既匪博通，見其浮譚橫議，莫之測也。豆盧革雖憑門地，在本朝時，仕進尚微，久從使府，朝章典禮，未能深悉，光胤每有發論，革但唯唯而已。後革奏議或當，光胤謂羣官曰：「昨有所議，前座一言粗當，近日差進，學者其可已乎！」其自負如此。</p>
<p class="em2" id="p7"><a class="gg-link" href="#p7" onclick="return changeColor(this);"></a>先是，條制：「權豪強買人田宅，或陷害籍沒，顯有屈塞者，許人自理。」內官楊希朗者，故觀軍容使復恭從孫也<span class="jiaozhusup">「從孫」原作「從子」，據殿本改。按本卷下文楊希朗稱復恭為伯祖，則「從子」當作「從孫」。</span><span class="shadow dn jiaozhu" id="jiaozhu01" name="jiaozhu01">復恭從孫　「從孫」原作「從子」，據殿本改。按本卷下文楊希朗稱復恭為伯祖，則「從子」當作「從孫」。</span>，援例理復恭舊業。事下中書，光胤謂崇韜曰：「復恭與山南謀逆，顯當國法，本朝未經昭雪，安得論理？」崇韜私抑宦者，因具奏聞。希朗泣訴於莊宗，莊宗令自見光胤言之。希朗陳訴：「叔祖復光有大功於王室，<span class="jiazhu">復光，原本作「復充」，今據新唐書改正。(影庫本粘籤)</span>伯祖復恭為張濬所搆，得罪前朝，當時強臣掣肘，國命不行。及王行瑜伏誅，德音昭洗，制書尚在。相公本朝氏族，諳練故事，安得謂之未雪耶！若言未雪，吾伯氏彥博，洎諸昆仲，監護諸鎮，何途得進！」漸至聲色俱厲。光胤方恃名德，為其所折，悒然不樂。又以希朗幸臣，慮摭他事危己，心不自安。三年夏四月，病疽卒。贈左僕射。<span class="jiazhu">永樂大典卷一萬六千九百九十一。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>鄭珏，昭宗朝宰相綮之姪孫。父徽，河南尹張全義判官。光化中，登進士第，<span class="jiazhu">案歐陽史云：珏少依全義，居河南，舉進士數不中，全義以珏屬有司，乃得及第。</span>歷弘文館校書、集賢校理、監察御史。入梁為補闕、起居郎，召入翰林，累遷禮部侍郎充職。珏文章美麗，旨趣雍容，自策名登朝，張全義皆有力焉。<span class="jiazhu">案歐陽史云：梁諸大臣以全義故，數薦之。</span>貞明中，拜平章事。<span class="jiazhu">案通鑑考異引唐餘錄云：貞明二年十月丁酉，禮部侍郎鄭珏為中書侍郎、平章事。(舊五代史考異)</span>莊宗入汴，責授萊州司戶，未幾，量移曹州司馬。張全義言於郭崇韜，將復相之，尋入為太子賓客。</p>
<p class="em2" id="p9"><a class="gg-link" href="#p9" onclick="return changeColor(this);"></a>明宗即位，任圜自蜀至，安重誨不欲圜獨拜宰輔，共議朝望一人共之。孔循言珏貞明時久在中書，性畏慎而長者，美詞翰，好人物，重誨即奏與任圜並命為相。有頃，珏以老病耳疾，不任中書事，四上章請，明宗惜之，久而方允，乃授開府儀同三司，行尚書左僕射致仕，仍賜鄭州莊一區。明宗自汴還洛陽，遣中使撫問，賜錢二十萬，食羊百口。長興初卒。贈司空。</p>
<p class="em2" id="p10"><a class="gg-link" href="#p10" onclick="return changeColor(this);"></a>初，珏應進士，十九年方登第，名姓為第十九人，自登第凡十九年為宰相，又昆仲之次第十九，時亦異之。<span class="jiazhu">案古今事類云：鄭珏當唐昭宗時作相，文章理道，典贍華美。小字十九郎，應舉十九年方及第，又第十九人，至相亦十九年，時皆異之。考珏以光化中登第，歷相梁、唐，而古今事類以為唐昭宗時作相，誤也。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>子遘，太平興國中任正郎。<span class="jiazhu">永樂大典卷一萬八千八百八十一。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>崔協，字思化。遠祖清河太守第二子寅，仕後魏為太子洗馬，因為清河小房，至唐朝盛為流品。曾祖邠，太常卿。祖瓘，吏部尚書。父彥融，楚州刺史。彥融素與崔蕘善，<span class="jiazhu">崔蕘，原本作「崔嶢」，今據北夢瑣言改正。(影庫本粘籤)</span>嘗為萬年令，蕘謁於縣，彥融未出，見案上有尺題，皆賂遺中貴人，蕘知其由徑，始惡其為人。及除司勳郎中，蕘為左丞，通刺不見，蕘謂曰：「郎中行止鄙雜，故未見。」宰相知之，改楚州刺史，卒於任，誡其子曰：「世世無忘蕘。」故其子弟常云「崔讎」。</p>
<p class="em2" id="p13"><a class="gg-link" href="#p13" onclick="return changeColor(this);"></a>協即彥融之子也。幼有孝行，登進士第，釋褐為度支巡官、渭南尉，直史館，歷三署。入梁為左司郎中、萬年令、給事中。累官至兵部侍郎。與中書舍人崔居儉相遇於幕次，協厲聲而言曰：「崔蕘之子，何敢相見！」居儉亦報之。左降太子詹事，俄拜吏部侍郎。同光初，改御史中丞，憲司舉奏，多以文字錯誤，屢受責罰。協器宇宏爽，高談虛論，多不近理，時人以為虛有其表。天成初，遷禮部尚書、太常卿，因樞密使孔循保薦，拜平章事。</p>
<p class="em2" id="p14"><a class="gg-link" href="#p14" onclick="return changeColor(this);"></a>初，豆盧革、韋說得罪，執政議命相，樞密使孔循意不欲河朔人居相位，任圜欲相李琪，而鄭珏素與琪不協，孔循亦惡琪，謂安重誨曰：「李琪非無藝學，但不廉耳。朝論莫若崔協。」重誨然之，因奏擇相，明宗曰：「誰可？」乃以協對。任圜奏曰：「重誨被人欺賣，如崔協者，少識文字，時人謂之『沒字碑』。臣比不知書，無才而進，已為天下笑，何容中書之內，更有笑端！」明宗曰：「易州刺史韋肅，人言名家，待我嘗厚，置於此位何如？肅苟未可，則馮書記是先朝判官，<span class="jiazhu">馮書記，原本作「筆記」，今據通鑑改正。(影庫本粘籤)</span>稱為長者，與物無競，可以相矣。」道嘗為莊宗霸府書記，故明宗呼之。朝退，宰臣樞密使休於中興殿之廡下，孔循拂衣而去，曰：「天下事一則任圜，二則任圜，崔協暴死則已，不死會居此位。」重誨私謂圜曰：「今相位缺人，協且可乎？」圜曰：「朝廷有李琪者，學際天人，奕葉軒冕，論才校藝，可敵時輩百人。而讒夫巧沮，忌害其能，必捨琪而相協，如棄蘇合之丸，<span class="jiazhu">蘇合，原本作「蘇全」，今據通鑑及歐陽史改正。(影庫本粘籤)</span>取蛣蜣之轉也。」重誨笑而止。然重誨與循同職，循日言琪之短、協之長，故重誨竟從之。而協登庸之後，廟堂代筆<span class="jiaozhusup">「代筆」原作「化筆」，據劉本改。殿本作「秉筆」。影庫本粘籤云：「化筆，疑有誤字，考冊府元龜亦作化筆，今姑仍其舊。」</span><span class="shadow dn jiaozhu" id="jiaozhu02" name="jiaozhu02">廟堂代筆　「代筆」原作「化筆」，據劉本改。殿本作「秉筆」。影庫本粘籤云：「化筆，疑有誤字，考冊府元龜亦作化筆，今姑仍其舊。」</span>，假手於人。朝廷以國庠事重，命協兼判祭酒事，協上奏每歲補監生二百為定，物議非之。<span class="jiazhu">案北夢瑣言：明宗問宰相馮道：「盧質近日喫酒否？」對曰：「質曾到臣居，亦飲數爵，臣勸不令過度，事亦如酒，過則患生。」崔協強言于坐曰：「臣聞食醫心鏡，酒極好，不加藥餌，足以安心神。」左右見其膚淺，不覺哂之。(舊五代史考異)</span>四年春，駕自夷門還京，從至須水驛，中風暴卒。詔贈尚書左僕射，諡曰恭靖。</p>
<p class="em2" id="p15"><a class="gg-link" href="#p15" onclick="return changeColor(this);"></a>子頎、頌、壽貞，惟頌仕皇朝，官至左諫議大夫，終於鄜州行軍司馬。<span class="jiazhu">永樂大典卷二千七百四十。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>李琪，字台秀。五代祖憕，天寶末，禮部尚書、東都留守。安祿山東陷東都，遇害，累贈太尉，諡曰忠懿。憕孫寀，元和朝，位至給事中。寀子敬方，文宗朝，諫議大夫。敬方子縠，廣明中，為晉公王鐸都統判官，<span class="jiazhu">案：太平廣記引李琪集序作父敬，佐王鐸滑州幕。考李琪祖名敬方，其父不得名敬，疑太平廣記傳寫之訛。(舊五代史考異)</span>以收復功為諫議大夫。</p>
<p class="em2" id="p17"><a class="gg-link" href="#p17" onclick="return changeColor(this);"></a>琪即縠之子也，年十三，詞賦詩頌，大為王鐸所知，然亦疑其假手。一日，鐸召縠讌於公署，<span class="jiazhu">召縠，原本作「茗縠」，今據文改正。(影庫本粘籤)</span>密遣人以漢祖得三傑賦題就其第試之，琪援筆立成。賦尾云：「得士則昌，非賢罔共。龍頭之友斯貴，鼎足之臣可重，宜哉項氏之敗亡，一范增而不能用。」鐸覽而駭之，曰：「此兒大器也，將擅文價。」<span class="jiazhu">案太平廣記：琪總角謁鐸，鐸顧曰：「適蜀中詔到，用夏州拓跋思恭為收復都統，可作一詩否？」即秉筆立製，云：「飛騎經巴棧，洪恩及夏臺。將從天上去，人自日邊來。此處金門遠，何時玉輦迴。早平關右賊，莫待詔書催。」鐸益奇之，因執琪手曰：「此真鳳毛也。」時年十四。明年，丁母憂，因流寓齊、魯<span class="jiaozhusup">殿本、劉本、太平廣記卷一七五「齊魯」作「青齊」。</span><span class="shadow dn jiaozhu" id="jiaozhu03" name="jiaozhu03">流寓齊魯　殿本、劉本、太平廣記卷一七五「齊魯」作「青齊」。</span>。然糠照薪，俾夜作晝，覽書數千卷，間為詩賦。唐僖宗再幸梁、洋，竊賦云：「哀痛不下詔，登封誰上書。」(舊五代史考異)</span></p>
<p class="em2" id="p18"><a class="gg-link" href="#p18" onclick="return changeColor(this);"></a>昭宗時，李谿父子以文學知名。琪年十八，袖賦一軸謁谿。谿覽賦驚異，倒屣迎門，出琪調啞鐘、捧日等賦，<span class="jiazhu">調啞鐘、捧日等賦，疑有脫字，考夏文莊集所引薛史與永樂大典同，今姑仍其舊。(影庫本粘籤)</span>謂琪曰：「余嘗患近年文士辭賦，皆數句之後，未見賦題，吾子入句見題，偶屬典麗，吁！可畏也。」琪由是益知名，舉進士第。天復初<span class="jiaozhusup">原作「天福」，據殿本、劉本改。</span><span class="shadow dn jiaozhu" id="jiaozhu04" name="jiaozhu04">天復　原作「天福」，據殿本、劉本改。</span>，應博學宏詞，居第四等，授武功縣尉，辟轉運巡官，遷左拾遺、殿中侍御史。自琪為諫官憲職，凡時政有所不便，必封章論列，文章秀麗，覽之者忘倦。</p>
<p class="em2" id="p19"><a class="gg-link" href="#p19" onclick="return changeColor(this);"></a>琪兄珽，亦登進士第，才藻富贍<span class="jiaozhusup">「贍」原作「瞻」，據殿本、劉本改。</span><span class="shadow dn jiaozhu" id="jiaozhu05" name="jiaozhu05">才藻富贍　「贍」原作「瞻」，據殿本、劉本改。</span>，兄弟齊名，而尤為梁祖所知，以珽為崇政學士。琪自左補闕入為翰林學士，<span class="jiazhu">案北夢瑣言云：梁李相國琪，唐末以文學策名，仕至御史。昭宗播遷，衣冠蕩析，琪藏跡於荊、楚間，自晦其迹，號華原李長官。其堂兄光符宰宜都，嘗厭薄之。琪寂寞，每臨流踞石，摘樹葉而試草制詞，吁嗟怏悵，而投葉水中。梁祖受禪，徵入，拜翰林學士。今考梁書李珽傳，珽歷為成汭、趙匡凝掌書記，蓋昭宗末年，珽、琪兄弟皆客荊、楚，後乃受知於梁祖也。</span>累遷戶部侍郎、翰林承旨。梁祖西抗邠、岐，北攻澤、潞，出師燕、趙，經略四方，暫無寧歲，而琪以學士居帳中，專掌文翰，下筆稱旨，寵遇踰倫。是時，琪之名播於海內。琪重然諾，憐才奬善，家門雍睦。貞明、龍德中，<span class="jiazhu">龍德，原本脫「德」字，今據梁末帝紀增入。(影庫本粘籤)</span>歷兵、禮、吏侍郎，受命與馮錫嘉、張充、郄殷象同撰梁太祖實錄三十卷<span class="jiaozhusup">殿本、劉本同。按宋史卷二０三藝文志：「五代梁太祖實錄三十卷，張衮、郄象撰。」</span><span class="shadow dn jiaozhu" id="jiaozhu06" name="jiaozhu06">張充郄殷象同撰梁太祖實錄三十卷　殿本、劉本同。按宋史卷二０三藝文志：「五代梁太祖實錄三十卷，張衮、郄象撰。」</span>，遷御史中丞，累擢尚書左丞、中書門下平章事。時琪與蕭頃同為宰相，頃性畏慎深密，琪倜儻負氣，不拘小節，中書奏覆，多行其志，而頃專掎摭其咎。會琪除吏，是試攝名銜，改「攝」為「守」，為頃所奏，梁帝大怒，將投諸荒裔，而為趙巖輩所援，罷相，為太子少保。</p>
<p class="em2" id="p20"><a class="gg-link" href="#p20" onclick="return changeColor(this);"></a>莊宗入汴，素聞琪名，累欲大任。同光初，歷太常卿、吏部尚書。三年秋，天下大水，國計不充，莊宗詔百僚許上封事，陳經國之要。琪因上疏曰：</p>
<p class="yinyong" id="p21"><a class="gg-link" href="#p21" onclick="return changeColor(this);"></a>臣聞王者富有兆民，深居九重，所重患者，百姓凋耗而不知，四海困窮而莫救，下情不得上達，羣臣不敢指言。今陛下以水潦之災，軍食乏闕，焦勞罪己，迫切疚懷，避正殿以責躬，訪多士而求理，則何思而不獲，何議而不臧？止在改而行之，足以擇其善者。</p>
<p class="yinyong" id="p22"><a class="gg-link" href="#p22" onclick="return changeColor(this);"></a>臣聞古人有言曰：穀者，人之司命也；地者，穀之所生也；人者，君之所理也。有其穀則國力備，定其地則人食足，察其人則徭役均，知此三者，為國之急務也。軒黃已前，不可詳記。自堯湮洪水，禹作司空，於時辨九等之田，收什一之稅，其時戶一千三百餘萬，定墾地約九百二十萬頃，<span class="jiazhu">約九百，原本作「絲八百」，今據文獻通考改正。(影庫本粘籤)</span>最為太平之盛。及商革夏命，重立田制，每私田十畝，種公田一畝，水旱同之，亦什一之義也。洎乎周室，立井田之法，大約百里之國，提封萬井，出車百乘，戎馬四百匹<span class="jiaozhusup">「四百」原作「四千」，據殿本、劉本改。舊五代史考異云：「案：原本作『四千』，今據漢書改正。」</span><span class="shadow dn jiaozhu" id="jiaozhu07" name="jiaozhu07">戎馬四百匹　「四百」原作「四千」，據殿本、劉本改。舊五代史考異云：「案：原本作『四千』，今據漢書改正。」</span>。畿內兵車萬乘，馬四萬匹，以田法論之，亦什一之制也。故當成、康之世，比堯、舜之朝，戶口更增二十餘萬，非他術也，蓋三代以前，皆量入以為出，計農以立軍，雖逢水旱之災，而有凶荒之備。</p>
<p class="yinyong" id="p23"><a class="gg-link" href="#p23" onclick="return changeColor(this);"></a>降及秦、漢，重稅工商，急關市之征，倍舟車之算，人戶既以減耗，古制猶以兼行，按此時戶口，尚有千二百餘萬，墾田亦八百萬頃。至乎三國並興，兩晉之後，則農夫少於軍眾，戰馬多於耕牛，供軍須奪於農糧，秣馬必侵於牛草，<span class="jiazhu">秣馬，原本作「積馬」，今據文獻通</span><span class="jiazhu">考改正。(影庫本粘籤)</span>於是天下戶口，只有二百四十餘萬。洎隋文之代，兩漢比隆，及煬帝之年，又三分去一。</p>
<p class="yinyong" id="p24"><a class="gg-link" href="#p24" onclick="return changeColor(this);"></a>我唐太宗文皇帝，以四夷初定，百姓未豐，延訪羣臣，各陳所見，惟魏徵獨勸文皇力行王道，由是輕徭薄賦，不奪農時，進賢良，悅忠直，天下粟價，斗直兩錢。自貞觀至於開元，將及一千九百萬戶，五千三百萬口，墾田一千四百萬頃，比之堯、舜，又極增加。是知救人瘼者，以重斂為病源；料兵食者，以惠農為軍政。仲尼云：「百姓足，君孰與不足。」臣之此言，是魏徵所以勸文皇也，伏惟深留宸鑒。如以六軍方闕。不可輕徭，兩稅之餘，猶須重斂，則但不以折納為事，一切以本色輸官，又不以紐配為名，止以正耗加納，猶應感悅，未至流亡。況今東作是時，羸牛將駕，<span class="jiazhu">「是時」二字疑有舛誤，考五代會要亦作「是時」，今姑仍其舊。(影庫本粘籤)</span>數州之地，千里運糧，有此差徭，必妨春種，今秋若無糧草，何以贍軍。</p>
<p class="yinyong" id="p25"><a class="gg-link" href="#p25" onclick="return changeColor(this);"></a>臣伏思漢文帝時，欲人務農，乃募人入粟，得拜爵及贖罪，景帝亦如之。後漢安帝時，水旱不足，三公奏請，富人入粟，得關內候及公卿以下散官。本朝乾元中，亦曾如此。今陛下縱不欲入粟授官，願明降制旨下諸道，合差百姓轉倉之處，有能出力運官物到京師，五百石以上，白身授一初任州縣官，有官者依資遷授，欠選者便與放選。<span class="jiazhu">放選，原本作「於選」，今據文獻通考改正。(影庫本粘籤)</span>千石以上至萬石，不拘文武，明示賞酬。免令方春農人流散，斯亦救民轉倉贍軍之一術也。</p>
<p class="" id="p26"><a class="gg-link" href="#p26" onclick="return changeColor(this);"></a>莊宗深重之，尋命為國計使，垂為輔相，俄遇蕭牆之難而止。</p>
<p class="em2" id="p27"><a class="gg-link" href="#p27" onclick="return changeColor(this);"></a>及明宗即位，豆盧革、韋說得罪，任圜陳奏，請命琪為相，為孔循、鄭珏排沮，乃相崔協。琪時為御史大夫，安重誨於臺門前專殺殿直馬延。<span class="jiazhu">馬延，原本作「馬廷」，考歐陽史及通鑑俱作馬延，今改正。(影庫本粘籤)</span>雖曾彈奏，而依違詞旨，不敢正言其罪，以是託疾，三上章請老，朝旨不允，除授尚書左僕射。自是之後，尤為宰執所忌，凡有奏陳，靡不望風橫沮。天成末，明宗自汴州還洛，琪為東都留司官班首，奏請至偃師奉迎。時琪奏中有「敗契丹之凶黨，破真定之逆城」之言，詔曰：契丹即為凶黨，真定不是逆城，李琪罰一月俸。又嘗奉敕撰霍彥威神道碑文。琪，梁之故相也，敍彥威仕梁歷任，不言其偽。中書奏曰：「不分真偽，是混功名，望令改撰。」詔從之。多此類也。</p>
<p class="em2" id="p28"><a class="gg-link" href="#p28" onclick="return changeColor(this);"></a>琪雖博學多才，拙於遵養時晦，知時不可為，然猶多岐取進，動而見排，由己不能鎮靜也。以太子太傅致仕。<span class="jiazhu">案：歐陽史作少傅。(舊五代史考異)</span>長興中，卒於福善里第，時年六十。子貞，官至邑宰。琪以在內署時所為制詔，編為十卷，目曰金門集，大行於世。<span class="jiazhu">永樂大典卷一萬三百八十九。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>蕭頃，字子澄，京兆萬年人。故相倣之孫，京兆尹廩之子。頃聰悟善屬文，昭宗朝擢進士第，歷度支巡官、太常博士、右補闕。時國步艱難，連帥倔強，率多奏請，欲立家廟於本鎮，頃上章論奏，乃止。累遷吏部員外郎。先是，張濬自中書出為右僕射，梁祖判官高劭使梁祖廕求一子出身官，省寺皆稱無例，濬曲為行之，指揮甚急，吏徒惶恐。頃判云：「僕射未集郎官，赴省上指揮公事，且非南宮舊儀。」濬聞之，慚悚致謝，頃由是知名，梁祖亦奬之。頃入梁，歷給諫、御史中丞、禮部侍郎、知貢舉，咸有能名。自吏部侍郎拜中書門下平章事，與李琪同輔梁室，<span class="jiazhu">同輔，原本作「同轉」，今據文改正。(影庫本粘籤)</span>事多矛盾。莊宗入汴，頃坐貶登州司戶，量移濮州司馬，數年，遷太子賓客。天成初，為禮部尚書、太常卿、太子少保致仕。卒時年六十九。輟朝一日，贈太子少師。<span class="jiazhu">永樂大典卷五千二百二十五。</span></p>
<p class="em2" id="p30"><a class="gg-link" href="#p30" onclick="return changeColor(this);"></a>史臣曰：夫相輔之才，從古難得，蓋文學政事，履行謀猷，不可缺一故也。如數君子者，皆互有所長，亦近代之良相也。如齊公之明節，李琪之文章，足以圭表搢紳，笙簧典誥，陟之廊廟，宜無愧焉。<span class="jiazhu">永樂大典卷二千七百四十。</span></p>
</div></body></html>