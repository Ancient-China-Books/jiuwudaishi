<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷七·梁書七·太祖紀第七</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>太祖紀第七</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>乾化二年正月，宣：「上元夜，任諸寺及坊市各點彩燈<span class="jiaozhusup">原作「諸市」，據冊府卷一九一改。</span><span class="shadow dn jiaozhu" id="jiaozhu00" name="jiaozhu00">諸寺　原作「諸市」，據冊府卷一九一改。</span>，金吾不用禁夜。」近年以來，以都下聚兵太廣，未嘗令坊市點燈故也。<span class="jiazhu">冊府元龜卷一百九十一。</span>甲申，以時雪久愆，命丞相及三省官羣望祈禱。<span class="jiazhu">永樂大典卷二千六百三十二。　　三省，原本作「五有」，今改正。(影庫本粘籤)</span>詔曰：「謗木求規，集囊貢事，將裨理道，豈限側言。應內外文武百官及草澤，並許上封事，極言得失。」<span class="jiazhu">冊府元龜卷二百十二。</span>以丁審衢為陳州，而審衢厚以鞍馬、金帛為謝恩之獻，帝慮其漁民，復其獻而停之。<span class="jiazhu">冊府元龜卷二百十五。</span>封保義節度使王檀為琅琊郡王。<span class="jiazhu">冊府元龜卷一百九十六。</span>命供奉官朱嶠於河南府宣取先收禁定州進奉官崔騰並傔從一十四人，並釋放，仍命押領送至貝。<span class="jiazhu">案：原本「貝」訛「具」，今據通鑑改正。(舊五代史考異)</span>騰，唐戶部侍郎潔之子也。廣明喪亂，客於北諸侯，為定州節度使王處存所辟，去載領貢獻至闕。未幾，其帥稱兵，<span class="jiazhu">其帥，原本作「其師」，今據文改正。(影庫本粘籤)</span>遂縶之。至是，帝念賓介之來，又已出境，特命縱而歸焉。<span class="jiazhu">冊府元龜卷二百九。</span>丙戌，有司以孟春太廟薦享上言，命丞相杜曉攝祭行事。<span class="jiazhu">冊府元龜卷一百八十九。</span>丙申夕，熒惑犯房第二星。<span class="jiazhu">永樂大典卷二萬二千五百十六。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>二月庚戌，中和節，御崇勳殿，召丞相、大學士、河南尹，略對訖<span class="jiaozhusup">「對」原作「封」，明本冊府卷一九七同。舊五代史考異云：「案：此下疑有闕文，今無可校，姑仍之。」今據彭校及殘宋本冊府改。</span><span class="shadow dn jiaozhu" id="jiaozhu01" name="jiaozhu01">略對訖　「對」原作「封」，明本冊府卷一九七同。舊五代史考異云：「案：此下疑有闕文，今無可校，姑仍之。」今據彭校及殘宋本冊府改。</span>，於萬春門外廡賜以酒食。<span class="jiazhu">冊府元龜卷一百九十七。　　案五代會要：二月，追封故魏博節度使羅弘信為趙王。(舊五代史考異)</span>癸丑，勅曰：「今載春寒頗甚，雨澤仍愆，司天監占以夏秋必多霖潦，宜令所在郡縣告喻百姓，備淫雨之患。」<span class="jiazhu">永樂大典卷二千六百三十二。　　案歐陽史：丁巳，光祿卿盧玭使於蜀。</span>庚申，御宣威殿開宴，丞相洎文武官屬咸被召列侍，竟日而罷。<span class="jiazhu">冊府元龜卷一百九十七。</span>壬戌，帝將巡按北境，中外戒嚴，詔以河南尹、守中書令、判六軍事張宗奭為大內留守。中書門下奏，差定文武官領務尤切宜扈駕者三十八人。詔工部尚書李皎、左散騎常侍孫騭、右諫議大夫張衍<span class="jiaozhusup">「右」原作「左」，冊府卷二０五同，據殿本、通鑑卷二六八、本書卷二四張衍傳改。</span><span class="shadow dn jiaozhu" id="jiaozhu02" name="jiaozhu02">右諫議大夫張衍　「右」原作「左」，冊府卷二０五同，據殿本、通鑑卷二六八、本書卷二四張衍傳改。</span>、兵部侍郎劉邈、兵部郎中張儁、光祿少卿盧秉彝並令扈蹕。甲子，發自雒師，夕次河陽。<span class="jiazhu">案通鑑云：至白馬頓，賜從官食，多未至，遣騎趣之於路。左散騎常侍孫騭、右諫議大夫張衍、兵部郎中張儁最後至，帝命撲殺之。</span>乙丑，次溫縣。丙寅，次武陟。懷州刺史段明遠迎拜於境上，其內外所備，咸豐霈焉。丁卯，次獲嘉。戊辰，次衞州之新鄉。己巳，晨發衞州，<span class="jiazhu">案：原本脫「發」字，今據文增入。(舊五代史考異)</span>夕止淇門，內衙十將使以十指揮兵士至於行在。辛未，駐蹕黎陽。癸酉，發自黎陽，夕次內黃。甲戌，次昌樂縣。丁丑，次于永濟縣。青州節度使賀德倫奏，統領兵士赴歷亭軍前。戊寅，至貝州，命四丞相及學士李琪盧文度、知制誥竇賞等十五人扈從，其左常侍韋戩等二十三人止焉。己卯，發自貝州，夕駐蹕於野落。</p>
<p class="em2" id="p2"><a class="gg-link" href="#p2" onclick="return changeColor(this);"></a>三月庚辰朔，次于棗強縣之西城<span class="jiaozhusup">孔本、彭本、盧本同。殿本、劉本、舊五代史考異引薛史作「西原」。冊府卷二０五作「西縣」。</span><span class="shadow dn jiaozhu" id="jiaozhu03" name="jiaozhu03">西城　孔本、彭本、盧本同。殿本、劉本、舊五代史考異引薛史作「西原」。冊府卷二０五作「西縣」。</span>。<span class="jiazhu">案通鑑：辛巳，至下博南，登觀津冢。趙將符習引數百騎巡邏，不知是帝，遽前逼之。或告曰：「晉兵大至矣！」帝棄行幄，亟引兵趣棗強，與楊師厚軍合。(舊五代史考異)</span>丙戌，鎮、定諸軍招討使楊師厚奏下棗強縣，車駕即日疾馳南還。丁亥，復至貝州。<span class="jiazhu">案通鑑：帝以蓨縣未下，引兵攻之。丁亥，始至縣西。戊子，至冀州。與薛史異地。又案五代春秋：二月，侵趙，克棗強，與薛史異月。(舊五代史考異)</span>庚寅，楊師厚與副招討李周彝等准詔來朝。<span class="jiazhu">冊府元龜卷二百五。　　案五代春秋：二月，侵趙，克棗強，進次蓨縣，圍之。晉人救蓨，帝還師。滄州張萬進以地來歸。</span>辛卯，詔丞相、翰林大學士、文武從官、都招討使及諸軍統指揮使等，賜食於行殿。壬辰，命以羊酒等各賜從官。<span class="jiazhu">冊府元龜卷一百九十七。</span>甲午，幸貝州之東闉閱武。乙未，帝復幸東闉閱騎軍。<span class="jiazhu">冊府元龜卷二百十四。</span>勅以攻下棗強縣有功將校杜暉等一十一人，並超加檢校官，衙官宋彥等二十五人並超授軍職。<span class="jiazhu">冊府元龜卷二百一十。</span>丙午，次濟源縣。詔曰：「淑律將遷，亢陽頗甚，宜令魏州差官祈禱龍潭。」戊申，詔曰：「雨澤愆期，祈禱未應，宜令宰臣各於魏州靈祠精加祈禱。」<span class="jiazhu">永樂大典卷二千六百三十二。　　案五代會要：三月，詔曰：「夫隆興邦國，必本于人民；惠養疲羸，尤資于令長<span class="jiaozhusup">「尤」原作「凡」，據會要卷一九改。</span><span class="shadow dn jiaozhu" id="jiaozhu04" name="jiaozhu04">尤資于令長　「尤」原作「凡」，據會要卷一九改。</span>。苟選求之踰濫，固撫理之乖違。如聞吏部擬官，中書除授<span class="jiaozhusup">「除」原作「降」，據會要卷一九改。</span><span class="shadow dn jiaozhu" id="jiaozhu05" name="jiaozhu05">中書除授　「除」原作「降」，據會要卷一九改。</span>，或緣親舊所請，或為勢要所干，姑徇私情，靡求才實，念茲蠹弊<span class="jiaozhusup">「念茲」原作「茲念」，據會要卷一九改。</span><span class="shadow dn jiaozhu" id="jiaozhu06" name="jiaozhu06">念茲蠹弊　「念茲」原作「茲念」，據會要卷一九改。</span>，宜舉條章。今後應中書用人及吏部注擬，並宜省藩身之才業，驗為政之否臧，必有可觀，方可任用。如或尚行請說，猶假貨財，其所司人吏，必當推窮，重加懲斷。」(舊五代史考異)</span></p>
<p class="em2" id="p3"><a class="gg-link" href="#p3" onclick="return changeColor(this);"></a>四月己酉，幸魏州<span class="jiazhu">案通鑑：乙巳，帝發貝州。丁未，至魏州。俱在三月，與薛史異。(舊五代史考異)</span>金波亭，賜宴宰臣、文武官及六學士。<span class="jiazhu">冊府元龜卷二百五。</span>甲寅夕，月掩心大星。丙辰，敕：「近者星辰違度，式在修禳，宜令兩京及宋州、魏州取此月至五月禁斷屠宰。仍各於佛寺開建道場，以迎福應。」<span class="jiazhu">永樂大典卷二千六百三十二。</span>己未，次黎陽縣。<span class="jiazhu">案通鑑：乙卯，博王友文來朝，請帝還東都。丁巳，發魏州。己未，至黎陽，以疾淹留。(舊五代史考異)</span>東都留守官吏奉表起居，賜丞相、從官酒食有差。己巳，至東都，博王友文以新創食殿上言，并進准備內宴錢三千貫、<span class="jiazhu">內宴，原本作「內安」，今據文改正。(影庫本粘籤)</span>銀器一千五百兩。辛未，宴於食殿，召丞相、文武從官等侍焉。<span class="jiazhu">冊府元龜卷一百九十七。</span>帝泛九曲池，御舟傾，帝墮溺於池中，宮女侍官扶持登岸，驚悸久之。<span class="jiazhu">永樂大典卷一千五十二。</span>制加建昌宮使、金紫光祿大夫、檢校司徒、開封尹、博王友文為特進、檢校太保，兼開封尹，依前建昌宮使，充東都留守。<span class="jiazhu">冊府元龜卷二百六十九。</span>戊寅，車駕發自東京，夕次中牟縣。</p>
<p class="em2" id="p4"><a class="gg-link" href="#p4" onclick="return changeColor(this);"></a>五月己卯朔，從官文武自丞相而下並詣行殿起居，親王及諸道藩帥咸奉表來上。庚辰，發自鄭州，<span class="jiazhu">發自鄭州，原本「發」作「鄧」，今據文改正。(影庫本粘籤)</span>至滎陽，河南尹魏，王宗奭望塵迎拜，河陽留後邵贊、懷州刺史段明遠等邐迤來迎。夕次汜水縣，帝召魏王宗奭入對，便於御前賜食，數刻乃退。壬午，駐蹕於汜水，宰臣、河南尹、大學士並於內殿起居，勅以建昌宮事委宰臣于兢領之。<span class="jiazhu">案五代會要：其年六月，廢建昌宮，以河南尹、魏王張宗奭為國計使，凡天下金穀兵戎舊隸建昌宮者，悉主之。(舊五代史考異)</span>癸未，帝發自汜水，宣令邵贊、段明遠各歸所理。午憩任村頓，夕次孝義宮。留都文武禮部尚書孔續而下道左迎拜。次偃師。甲申，至都，文武臣奉迎於東郊<span class="jiaozhusup">殿本此下有「渤海遣使朝貢」六字，按劉本、冊府卷二０五均無此六字，該事見冊府卷九七二，文異。</span><span class="shadow dn jiaozhu" id="jiaozhu07" name="jiaozhu07">東郊　殿本此下有「渤海遣使朝貢」六字，按劉本、冊府卷二０五均無此六字，該事見冊府卷九七二，文異。</span>。<span class="jiazhu">冊府元龜卷二百五。</span>宰臣薛貽矩抱恙在假，不克扈從，宣問旁午，仍命且駐東京以俟良愈。及薨，帝震悼頗久，命雒苑使曹守璫往弔祭之，又命輟六日、七日、八日朝參，丞相、文武並詣上閤門進名奉慰。<span class="jiazhu">冊府元龜卷三百一十九。</span>丁亥，以彗星謫見，詔兩京見禁囚徒大辟罪以下，遞減一等，限三日內疏理訖聞奏。<span class="jiazhu">永樂大典卷二千六百三十二。　　案五代會要：彗星見于靈臺之西，至五月始降赦宥罪，以答天譴。又云：五月壬戌夜，熒惑犯心大星，去心四度，順行。司天奏：「大星為帝王之星，宜修省以答天譴。」(舊五代史考異)</span>詔曰：「生育之人，爰當暑月；乳哺之愛，方及薰風。儻肆意於刲屠，豈推恩於長養，俾無殄暴，以助發生。宜令兩京及諸州府，夏季內禁斷屠宰及採捕。天民之窮，諒由賦分；國章所在，亦務興仁。所在鰥寡孤獨、廢疾不濟者，委長吏量加賑卹。史載葬枯，用彰軫卹；禮稱掩骼，將致和平。應兵戈之地，有暴露骸骨，委所在長吏差人專功收瘞。國癘之文，尚標七祀；良藥之市，亦載三醫。用憐無告之人，宜徵有喜之術。<span class="jiazhu">案：原本「有喜」訛「有嘉」，今改正。(舊五代史考異)</span>凡有疫之處，委長吏檢尋醫方，於要路曉示。如有家無骨肉兼困窮不濟者，即仰長吏差醫給藥救療之。<span class="jiazhu">冊府元龜卷一百九十五。</span>辛卯，詔曰：「亢陽滋甚，農事已傷，宜令宰臣于兢赴中嶽，杜曉赴西嶽，精切祈禱。其近京靈廟，宜委河南尹，五帝壇、風師雨師、九宮貴神，<span class="jiazhu">案：原本「貴神」訛「降神」，今據通典及新唐書禮志改正。(舊五代史考異)</span>委中書各差官祈之。」<span class="jiazhu">永樂大典卷二千六百三十二。　　通鑑：閏月壬戌，帝疾甚，謂近臣曰：「我經營天下三十年，不意太原餘孽更昌熾如此，吾觀其志不小，天復奪我年，我死，諸兒非彼敵也，吾無葬地矣！」因哽咽，絕而復蘇。帝長子郴王友裕早卒。次假子友文，帝特愛之，常留守東都，兼建昌宮使。次郢王友珪，其母亳州營倡也，為左右控鶴都指揮使。次均王友貞，為東都馬步都指揮使。(殿本)　　案通鑑：初，元貞張皇后嚴整多智，帝敬憚之，后殂，帝縱意聲色，諸子雖在外，常徵其婦入侍<span class="jiaozhusup">「常」原作「帝」，據通鑑卷二六八改。</span><span class="shadow dn jiaozhu" id="jiaozhu08" name="jiaozhu08">常徵其婦入侍　「常」原作「帝」，據通鑑卷二六八改。</span>，帝往往亂之。友文婦王氏色美，帝尤寵之，雖未以友文為太子，帝意常屬之。友珪心不平。友珪嘗有過，帝撻之，友珪益不自安。帝疾甚，命王氏召友文于東都，欲與之訣，且付以後事。友珪婦張氏亦朝夕侍帝側，知之，密告友珪曰：「大家以傳國寶付王氏懷往東都，吾屬死無日矣。」夫婦相泣。左右或說之曰：「事急計生，何不改圖，時不可失。」六月丁丑朔，帝命敬翔出友珪為萊州刺史，即令之官。已宣旨，未行勅。時左遷者多追賜死，友珪益恐。戊寅，友珪易服微行入左龍虎軍，見統軍韓勍，以情告之。勍亦見功臣宿將多以小過被誅，懼不自保，遂相與合謀。勍以牙兵五百人從友珪雜控鶴士入，伏於禁中，中夜斬關入，至寢殿，侍疾者皆散走。帝驚起，問：「反者為誰？」友珪曰：「非他人也。」帝曰：「我固疑此賊，恨不早殺之。汝悖逆如此，天地豈容汝乎！」友珪曰：「老賊萬段！」友珪僕夫馮廷諤刺帝腹，刃出於背。友珪自以敗氊裹之，瘞于寢殿，祕不發喪。遣供奉官丁昭溥馳詣東都，命均王友貞殺友文。己卯，矯詔稱：「博王友文謀逆，遣兵突入殿中，賴郢王友珪忠孝，將兵誅之，保全朕躬。然疾因震驚，彌致危殆，宜令友珪權主軍國之務。」韓勍為友珪謀，多出府庫金帛，賜諸軍及百官以取悅。辛巳，丁昭溥還，聞友文已死，乃發喪，宣遺制，友珪即皇帝位。今考友珪弒逆之事，薛史原文永樂大典已佚，冊府元龜亦無所徵引，謹附錄通鑑於此。</span>友珪葬太祖於伊闕縣，號宣陵。<span class="jiazhu">永樂大典卷一萬八千三百十四。　　案五代會要：太祖崩年六十一。中書侍郎、平章事杜曉撰哀冊文，門下侍郎、平章事趙光逢撰謚冊文，太常卿李燕撰謚議。　　又案：友珪篡位後諸偽政，考薛史之體，應附見太祖紀後。今原本己佚，而其事散見諸臣列傳者猶可考見，今不復援引他書補載於後焉。　　五代史補：太祖朱全忠，黃巢之先鋒。巢入長安，以刺史王鐸圍同州，太祖遂降，鐸承制拜同州刺史。黃巢滅，淮、蔡間秦宗權復盛，朝廷以淮、蔡與汴州相接，太祖汴人，必究其能否，遂移授宣武軍節度使以討宗權，未幾滅之。自是威福由己，朝廷不能制，遂有天下。先是，民間傳讖曰「五公符」，又謂之「李淳風轉天歌」，其字有「八牛之年」，識者以「八牛」乃「朱」字，則太祖革命之應焉。　　太祖之用兵也，法令嚴峻，每戰，逐隊主帥或有沒而不反者，其餘皆斬之，謂之「跋隊斬」。自是戰無不勝。然健兒且多竄匿州郡，疲於追捕，因下令文面，健兒文面自此始也。　　宋陶岳撰五代史補，多述瑣事以補薛史所未備。其事有關係者，通鑑及歐陽史亦間為采取。並識小之流，于史學固不無裨益也。今每條分綴紀、傳之後，以備參考。(影庫本粘籤)　　五代史闕文：世傳梁太祖迎昭宗於鳳翔，素服待罪，昭宗佯為鞵系脫，呼梁祖曰：「全忠為吾繫鞵。」梁祖不得已，跪而結之，汗流浹背。時天子扈蹕尚有衞兵，昭宗意謂左右擒梁祖以殺之，其如無敢動者。自是梁祖被召多不至，盡去昭宗禁衞，皆用汴人矣。臣謹案：梁祖以天復三年迎唐昭宗於岐下，歲在甲子，其年改天祐，至國初建隆庚申歲，纔五十六年矣，然則乾德七十歲人皆目睹其事。蓋唐室自懿宗失政，天下亂離，故武宗以下實錄，不傳於世。昭宗一朝，全無記注。梁祖在位止及六年，均王朝詔史臣修梁祖實錄，岐下繫鞵之事，耻而不書。晉天福中，史臣張昭重修唐史，始有昭宗本紀，但云即位之始，有會昌之風，岐陽事迹，不能追補。此亦明唐昭宗有英睿之氣，而衰運不振，又明左右無忠義奮發之臣，致梁祖得行其志。有所警戒，不可不書。　　宋王禹偁撰五代史闕文，多舉軼事，兼駁正舊史之失，議論多可取。今每條附見紀、傳之末，後倣此。(影庫本粘籤)</span></p>
</div></body></html>