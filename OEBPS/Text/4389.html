<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷十八·梁書十八·列傳第八</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第八</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>張文蔚，字右華，河間人也。父裼，<span class="jiazhu">【案：裼，原本作「錫」。考舊唐書張裼傳云，字公表，當以從「衣」為是，今改正。】</span>唐僖宗朝，累為顯官。文蔚幼礪文行，求知取友，藹然有佳士之稱。唐乾符初，登進士第，時丞相裴坦兼判鹽鐵，解褐署巡官。未幾，以畿尉直館。丁家艱，以孝聞。中和歲，僖宗在蜀，大寇未滅，<span class="jiazhu">【大寇，原本作「大熟」，今據文改正。(影庫本粘籤)】</span>急於軍費，移鹽鐵於揚州，命李都就判之，奏為轉運巡官。駕還長安，除監察御史，遷左補闕侍御史、起居舍人、司勳吏部員外郎，拜司勳郎中、知制誥，歲滿授中書舍人。丁母憂，退居東畿，哀毀過禮。服闋，復拜中書舍人，俄召入翰林，為承旨學士。屬昭宗初還京闕，皇綱寖微，文蔚所發詔令，靡失厥中，論者多之。轉戶部侍郎，仍依前充職，尋出為禮部侍郎。天祐元年夏，拜中書侍郎、平章事，兼判戶部。</p>
<p class="em2" id="p1"><a class="gg-link" href="#p1" onclick="return changeColor(this);"></a>時柳璨在相位，擅權縱暴，傾陷賢儁，宰相裴樞等五家及三省而下三十餘人，咸抱寃就死，縉紳以目，不敢竊語其是非，餘怒所注，亦不啻十許輩。文蔚殫其力解之，乃止，士人賴焉。璨敗死，文蔚兼度支鹽鐵使。天祐四年，天子以土運將革，天命有歸，四月，命文蔚與楊涉等總率百僚，奉禪位詔至大梁。太祖受命，文蔚等不易其位。開平二年春，暴卒於位，詔贈右僕射。</p>
<p class="em2" id="p2"><a class="gg-link" href="#p2" onclick="return changeColor(this);"></a>文蔚沈邃重厚，有大臣之風，居家孝且悌，雖位至清顯，與仲季相雜，在太夫人膝下，一不異布素。弟濟美，早得心恙，<span class="jiazhu">【案舊唐書云：文蔚弟濟美、貽憲，相繼以進士登第。北夢瑣言云：張裼尚書有五子：文蔚、彝憲、濟美、仁龜，皆有名第，至宰輔丞郎。內一子，忘其名，少年聞壁魚食神仙字，身有五色，吞之可得仙，因欲試之，遂致心疾。是得疾者別自一人，非濟美也。】</span>文蔚撫視殆三十年，士君子稱之。</p>
<p class="em2" id="p3"><a class="gg-link" href="#p3" onclick="return changeColor(this);"></a>子鑄，周顯德中，位至祕書監。<span class="jiazhu">【永樂大典卷六千三百五十一。】</span></p>
<p class="em2" id="p4"><a class="gg-link" href="#p4" onclick="return changeColor(this);"></a>薛貽矩，字熙用，河東聞喜人。祖存，父廷望，咸有令名。貽矩風儀秀聳，其與游者皆一時英妙，藉甚於文場間。唐乾符中，登進士第，歷度支巡官、集賢校理、拾遺、殿中、起居舍人，召拜翰林學士，加禮部員外郎、知制誥，轉司勳郎中，其職如故。乾寧中，天子幸石門，貽矩以私屬相失，不及於行在，罷之。旋除中書舍人，再踐內署，<span class="jiazhu">【內署，原本作「內書署」，以文義求之，「書」字當係衍文，今刪去。(影庫本粘籤)】</span>歷戶部兵部侍郎、學士承旨。及昭宗自鳳翔還京，大翦閹寺，貽矩尚為韓全誨等作畫讚，悉紀于內侍省屋壁間，坐是謫官。天祐初，除吏部侍郎，不至。太祖素重之，嘗言之于朝，即日拜吏部尚書，俄遷御史大夫。四年春，唐帝命貽矩持詔赴大梁，議禪代之事。貽矩至，盛稱太祖功德，請就北面之禮，太祖雖謙抑不納，待之甚厚。受禪之歲夏五月，拜中書侍郎、平章事，兼判戶部。明年夏，進拜門下侍郎、監修國史、判度支，又遷弘文館大學士，充鹽鐵轉運使，累官自僕射至守司空。在任綿五載，<span class="jiazhu">【案歐史梁本紀：貽矩以開平元年同平章事，至乾化二年薨，統計貽矩居相位共六年。歐史唐六臣傳：貽矩為梁相五年，卒。尚仍薛史之誤。】</span>然亦無顯赫事跡可紀。扈從貝州還，染時癘，旬日卒于東京。詔贈侍中。<span class="jiazhu">【永樂大典卷二萬一千三百六十七。】</span></p>
<p class="em2" id="p5"><a class="gg-link" href="#p5" onclick="return changeColor(this);"></a>張策，字少逸，燉煌人。父同，<span class="jiazhu">【父同，唐摭言作父同文，薛史與歐陽史合，今存其舊。(影庫本粘籤)】</span>仕唐，官至容管經略使。策少聰警好學，尤樂章句。居洛陽敦化里，嘗浚甘泉井，得古鼎，耳有篆字曰「魏黃初元年春二月，匠吉千」，<span class="jiazhu">【吉千，原本作「吉大」，今據歐陽史改正。(影庫本粘籤)】</span>且又製作奇巧，同甚寶之。策時在父傍，徐言曰：「建安二十五年，曹公薨，改年為延康，其年十月，文帝受漢禪，始號黃初，則是黃初元年無二月明矣。鼎文何謬歟！」同大驚，亟遣啟書室，取魏志展讀，一不失所啟，宗族奇之，時年十三。然而妙通因果，酷奉空教，未弱冠，落髮為僧，居雍之慈恩精廬，頗有高致。唐廣明末，大盜犯闕，策遂返初服，奉父母逃難，君子多之。及丁家艱，以孝聞。服滿，自屏郊藪，一無干進意，若是者十餘載，<span class="jiazhu">【案唐摭言云：張策自少從學浮圖，法號藏機，粲名內道場為大德。廣明庚子之亂，趙少師崇凝主文，策謂時事更變，求就貢籍。崇凝庭譴之。策不得已，復舉博學鴻詞。崇凝職受天官，復黜之，仍顯揚其過。又，北夢瑣言載趙崇凝之辭曰：「張策衣冠子弟，無故出家，不能參禪訪道，抗跡塵外，乃于御簾前進詩，希望恩澤，如此行止，豈掩人口。某十度知舉，十度斥之。」薛史以為自屏郊藪，無仕進意，與摭言諸書異。(孔本)】</span>方出為廣文博士，改祕書郎。</p>
<p class="em2" id="p6"><a class="gg-link" href="#p6" onclick="return changeColor(this);"></a>王行瑜帥邠州，辟為觀察支使，帶水曹員外郎，賜緋。及行瑜反，太原節度使李克用奉詔討伐，行瑜敗死，邠州平。策與婢肩輿其親，南出邠境，屬邊寨積雪，為行者所哀。太祖聞而嘉之，奏為鄭滑支使，尋以內憂去職。制闋，除國子博士，遷膳部員外郎。不一歲，華帥韓建辟為判官，及建領許州，又為掌記。</p>
<p class="em2" id="p7"><a class="gg-link" href="#p7" onclick="return changeColor(this);"></a>天復中，策奉其主書幣來聘，太祖見而喜曰：「張夫子且至矣。」即奏為掌記，兼賜金紫。<span class="jiazhu">【案北夢瑣言云：朱令公軍次于華，用張濬計，先取韓建。其幕客張策攜印率副使李巨川同詣轅門請降。張策本與張濬有分，攜印而降，協濬之謀。是梁祖之喜張策，由張濬有先入之言也。】</span>天祐初，表其才，拜職方郎中，兼史館修撰，俄召入為翰林學士，<span class="jiazhu">【案唐摭言云：策後為梁太祖從事。天祐中，在翰林，太祖頗倚之為謀府<span class="jiaozhusup">「倚」原作「奇」，據唐摭言卷一一改。</span><span class="shadow dn jiaozhu" id="jiaozhu00" name="jiaozhu00">太祖頗倚之　「倚」原作「奇」，據唐摭言卷一一改。</span>。策極力媒㜸崇凝，竟罹寃酷。(孔本)】</span>轉兵部郎中、知制誥，依前修史。未幾，遷中書舍人，職如故。太祖受禪，改工部侍郎，加承旨。其年冬，轉禮部侍郎。明年，從征至澤州，拜刑部侍郎、平章事，仍判戶部，尋遷中書侍郎，以風恙拜章乞骸，改刑部尚書致仕。即日肩輿歸洛，居於福善里，修篁嘉木，圖書琴酒，以自適焉。乾化二年秋，卒。所著典議三卷、制詞歌詩二十卷、牋表三十卷，存於其家。<span class="jiazhu">【永樂大典卷六千三百五十一。】</span></p>
<p class="em2" id="p8"><a class="gg-link" href="#p8" onclick="return changeColor(this);"></a>杜曉，字明遠，京兆杜陵人。祖審權，<span class="jiazhu">【審權，原本作「省權」，今據新、舊唐書改正。(影庫本粘籤)】</span>仕唐，位至宰相。父讓能，官至守太尉、平章事。乾寧中，邠、鳳二鎮舉兵犯王畿，讓能被其誣陷，天子不得已，賜死於臨臯驛。曉居喪柴立，幾至滅性。憂滿，服幅巾七升，沈跡自廢者將十餘載。<span class="jiazhu">【案：歐陽史作自廢十餘年，吳縝纂誤據景福二年讓能死，乾寧四年崔遠判戶部，光化三年崔遠罷相，相隔止八年。曉為崔遠判戶部所舉，不得云自廢十餘年。(舊五代史考異)】</span></p>
<p class="em2" id="p9"><a class="gg-link" href="#p9" onclick="return changeColor(this);"></a>光化中，宰相崔胤判鹽鐵，奏為巡官兼校書郎，尋除畿尉，直弘文館，皆不起。及昭宗東遷，宰相崔遠判戶部，又奏為巡官兼殿中丞。或語之曰：「嵇中散死，子紹埋沒不自顯，山濤以物理勉之，乃仕。吾子忍令杜氏歲時以鋪席<span class="jiazhu">【鋪席，原本作「補席」，今據歐陽史改正。(影庫本粘籤)】</span>祭其先人，同匹庶乎！」曉乃就官。未幾，拜左拾遺，尋召為翰林學士，轉膳部員外郎，依前充職。及崔遠得罪，出守本官，居數月，以本官知制誥，俄又召為學士，遷郎中充職。太祖受禪，拜中書舍人，職如故。開平三年，轉工部侍郎，充承旨。<span class="jiazhu">【承旨，應作「奉旨」。五代會要：梁時避諱，改承旨為奉旨。至後唐，始復為承旨。薛史梁書承旨與奉旨前後互見，通鑑亦然。蓋當時雜採諸書，未及改從畫一也。今姑仍其舊。(影庫本粘籤)】</span>明年秋，拜中書侍郎、平章事，<span class="jiazhu">【案：杜曉入相之歲，歐陽史紀作三年，傳作二年，吳縝已辨其誤。(舊五代史考異)】</span>仍判戶部。庶人友珪篡位，遷禮部尚書、平章事、集賢殿大學士，依前判戶部。及袁象先之討友珪，禁兵大縱，曉中重創而卒。末帝即位，詔贈右僕射。</p>
<p class="em2" id="p10"><a class="gg-link" href="#p10" onclick="return changeColor(this);"></a>曉博贍有詞藻，時論稱之。兄光乂，<span class="jiazhu">【案新唐書表：光乂，字啟之。】</span>有心疹，厥疾每作，或溢喙縱詬，或揮梃追撲，曉事之愈恭，未嘗一日少怠。居兩制之重，祖述前載，甚得王言之體。<span class="jiazhu">【案北夢瑣言云：曉貌如削玉，有制誥之才。】</span>及典秩尚書，志氣甚遠，一旦非分而沒，咸寃惜焉。豈三世為相，道忌太盛歟！<span class="jiazhu">【永樂大典卷一萬四千七百三十。】</span></p>
<p class="em2" id="p11"><a class="gg-link" href="#p11" onclick="return changeColor(this);"></a>敬翔，字子振，同州馮翊人。唐神龍中平陽王暉之後也。曾祖琬，綏州刺史。祖忻，同州掾。父袞，集州刺史。翔好讀書，尤長刀筆，應用敏捷。乾符中，舉進士不第。及黃巢陷長安，乃東出關。時太祖初鎮大梁，有觀察支使王發者，翔里人也，翔往依焉，發以故人遇之，然無由薦達。翔久之計窘，乃與人為牋刺，往往有警句，傳於軍中。太祖比不知書，章檄喜淺近語，聞翔所作，愛之，謂發曰：「知公鄉人有才，可與俱來。」及見，應對稱旨，即補右職，每令從軍。翔不喜武職，求補文吏，即署館驛巡官，俾專掌檄奏。太祖與蔡賊相拒累歲，城門之外，戰聲相聞，機略之間，翔頗預之，太祖大悅，恨得翔之晚，故軍謀政術，一以諮之。<span class="jiazhu">【案通鑑考異引張昭遠莊宗列傳：溫狡譎多謀，人不測其際。唯翔視彼舉錯，即揣知其心，或有所不備，因為之助。溫大悅，自以為得翔之晚，故軍謀政術，一切諮之。(舊五代史考異)】</span>蔡賊平，奏授太子中允，賜緋。從平兗、鄆，改檢校水部郎中。太祖兼鎮淮南，授揚府左司馬，<span class="jiazhu">【揚府，原本作「陽府」，考歐陽史作揚府，蓋即揚州都督府之省文，今改正。(影庫本粘籤)】</span>賜金紫。乾寧中，改光祿少卿充職。天復中，授檢校禮部尚書，遙領蘇州刺史。昭宗自岐下還長安，御延喜樓，召翔與李振登樓勞問，翔授檢校右僕射、太府卿，賜號迎鑾叶贊功臣。</p>
<p class="em2" id="p12"><a class="gg-link" href="#p12" onclick="return changeColor(this);"></a>太祖受禪，自宣武軍掌書記、前太府卿，授檢校司空，依前太府卿勾當宣徽院事。尋改樞密院為崇政院，以翔知院事。開平三年夏四月，太祖以邠、岐侵擾，遣劉知俊西討鄜、延，深憂不濟，因宴顧翔，以問西事。翔剖析山川郡邑虛實，軍糧多少，悉以條奏，如素講習，左右莫不驚異，太祖嘆賞久之。乾化元年，進位光祿大夫，行兵部尚書、金鑾殿大學士，知崇政院事、平陽郡侯。前朝因金巒坡<span class="jiazhu">【金巒，歐陽史、通鑑俱作「鸞」，唯五代會要與薛史同，今仍從原文，附識于此。(影庫本粘籤)】</span>以為門名，與翰林院相接，故得為學士者稱「金巒」以美之，今殿名「金鑾」，從嘉名也。<span class="jiazhu">【案：原本脫「名」字，今從職官志增入。(舊五代史考異)】</span>置大學士，始以翔為之。<span class="jiazhu">【案五代會要云：以「金鑾」為名，非典也。大學士與三館大學士同。】</span></p>
<p class="em2" id="p13"><a class="gg-link" href="#p13" onclick="return changeColor(this);"></a>翔自釋褐東下，遭遇霸王，懷抱深沉，有經濟之略，起中和歲，至鼎革大運，其間三十餘年，<span class="jiazhu">【案：歐陽史作從太祖用兵三十餘年，蓋仍薛史之文。吳縝纂誤云：朱全忠以中和三年癸卯歲為汴州節度使，至建國受禪，迄于乾化二年壬申遇弒，正三十年，不得云三十餘年也。(舊五代史考異)】</span>扈從征伐，出入帷幄，庶務叢委，恆達旦不寢，唯在馬上稍得晏息。每有所裨贊，亦未嘗顯諫，上俛仰顧步間微示持疑爾，而太祖意已察，必改行之，故裨佐之迹，人莫得知。及太祖大漸，召至御床前受顧託之命，且深以并寇為恨，翔嗚咽不忍，受命而退。<span class="jiazhu">【案通鑑：乾化二年六月丁丑朔，帝命敬翔出友珪為萊州刺史，即令之官。已宣旨，未行勅。蓋即敬翔所受之命。戊寅，太祖被弒，命未及行，故薛史亦不為詳載。】</span>庶人友珪之篡位也，以天下之望，命翔為宰相。友珪以翔先朝舊臣，有所畏忌，翔亦多稱病，不綜政事。</p>
<p class="em2" id="p14"><a class="gg-link" href="#p14" onclick="return changeColor(this);"></a>末帝即位，趙、張之族皆處權要，翔愈不得志。及劉鄩失河朔，安彥之喪楊劉，翔奏曰：「國家連年遣將出征，封疆日削，不獨兵驕將怯，亦制置未得其術。陛下處深宮之中，與之計事者皆左右近習，豈能量敵之勝負哉！先皇時，河朔半在，親御虎臣驍將，猶不得志於敵人。今寇馬已至鄆州，陛下不留聖念，臣所未諭一也。臣聞李亞子自墨縗統眾，於今十年，每攻城臨陣，無不親當矢石，昨聞攻楊劉，率先負薪渡水，一鼓登城。陛下儒雅守文，未嘗如此，俾賀瓌<span class="jiazhu">【賀瓌，原本作「環」，冊府元龜引薛史亦作「環」，新、舊唐書、歐陽史及通鑑皆作「瓌」，今改正。(影庫本粘籤)】</span>輩與之較力，而望攘逐寇戎，臣所未諭二也。陛下所宜詢於黎老，別運沉謀，不然，則憂未艾也。臣雖駑怯，受國恩深，陛下必若乏材，乞於邊陲効試。」</p>
<p class="em2" id="p15"><a class="gg-link" href="#p15" onclick="return changeColor(this);"></a>末帝雖知其懇惻，竟以趙、張輩言翔怨望，不之聽。及王彥章敗於中都，晉人長驅而南，末帝急召翔，謂之曰：「朕居常忽卿所奏，果至今日。事急矣，勿以為懟，且使朕安歸？」翔泣奏曰：「臣受國恩，僅將三紀，從微至著，皆先朝所遇，雖名宰相，實朱氏老奴耳。事陛下如郎君，以臣愚誠，敢有所隱！陛下初任段凝為將，臣已極言，小人朋附，致有今日。晉軍即至，段凝限水，欲請陛下出居避狄，陛下必不聽從；欲請陛下出奇應敵，陛下必不果决。縱良、平復生，難以轉禍為福，請先死，不忍見宗廟隕墜。」言訖，君臣相向慟哭。</p>
<p class="em2" id="p16"><a class="gg-link" href="#p16" onclick="return changeColor(this);"></a>及晉主陷都城，有詔赦梁氏臣僚，李振謂翔曰：「有制洗滌，將朝新君。」翔曰：「新君若問，其將何辭以對！」是夜，翔在高頭里第，宿於車坊。<span class="jiazhu">【案：原本作「中」，今據歐陽史及通鑑改正。(舊五代史考異)】</span>欲曙，左右報曰：「崇政李太保已入朝。」翔返室嘆曰：「李振謬為丈夫耳！朱氏與晉仇讎，我等始同謀畫，致君無狀，今少主伏劍于國門，縱新朝赦罪，何面目入建國門也。」乃自經而卒。數日，并其族被誅。</p>
<p class="em2" id="p17"><a class="gg-link" href="#p17" onclick="return changeColor(this);"></a>初，貞明中，史臣李琪、張袞、郄殷象、馮錫嘉奉詔修撰太祖實錄三十卷，敍述非工，事多漏略。復詔翔補緝其闕，翔乃別纂成三十卷，目之曰大梁編遺錄，與實錄偕行。<span class="jiazhu">【案：編遺錄，通鑑考異引之。書錄解題云：朱梁興，創遺編二十卷，梁宰相敬翔子振撰。自廣明巢賊之亂，朱溫事迹，迄於天祐弒逆，大書特書，不以為愧也。其辭亦鄙俚。(舊五代史考異)】</span></p>
<p class="em2" id="p18"><a class="gg-link" href="#p18" onclick="return changeColor(this);"></a>翔妻劉氏，父為藍田令。廣明之亂，劉為巢將尚讓所得，巢敗，讓攜劉降於時溥，及讓誅，時溥納劉於妓室。太祖平徐，得劉氏嬖之，屬翔喪妻，因以劉氏賜之。及翔漸貴，劉猶出入太祖臥內，翔情禮稍薄，劉於曲室讓翔曰：「卿鄙余曾失身於賊耶，以成敗言之，尚讓巢之宰輔，時溥國之忠臣，論卿門第，辱我何甚，請從此辭！」翔謝而止之。劉恃太祖之勢，<span class="jiazhu">【案：原本下有缺文。】</span>太祖四鎮時，劉已得「國夫人」之號。車服驕侈，婢媵皆珥珠翠，其下別置爪牙典謁，書幣聘使，交結藩鎮，近代婦人之盛，無出其右，權貴皆相附麗，寵信言事，不下於翔。當時貴達之家，從而效之，敗俗之甚也。<span class="jiazhu">【永樂大典卷一萬八千四百二十四。　　五代史補：敬翔應三傳，數舉不第，發憤投太祖，願備行陣。太祖問曰：「足下通春秋久矣，今吾主盟，其為戰欲效春秋時可乎？」翔曰：「不可。夫禮樂猶不相沿襲，況兵者詭道，宜其變化無窮。若復如春秋時，則所謂務虛名而喪其實效，大王之事去矣。」太祖大悅，以為知兵，遽延之幕府，委以軍事，竟至作相。】</span></p>
<p class="em2" id="p19"><a class="gg-link" href="#p19" onclick="return changeColor(this);"></a>李振，字興緒，唐潞州節度使抱真之曾孫也。祖、父皆至郡守。振仕唐，自金吾將軍改台州刺史，會盜據浙東，不克之任，因西歸過汴，以策略干太祖，太祖奇之，辟為從事。太祖兼領鄆州，署天平軍節度副使。湖南馬殷為朗州雷滿所逼，振奉命馳往和解，殷、滿皆稟命。</p>
<p class="em2" id="p20"><a class="gg-link" href="#p20" onclick="return changeColor(this);"></a>光化三年十一月<span class="jiaozhusup">原作「光啟」，據通鑑卷二六二改。按劉季述廢昭宗事，在光化年間，光啟，唐僖宗年號。</span><span class="shadow dn jiaozhu" id="jiaozhu01" name="jiaozhu01">光化　原作「光啟」，據通鑑卷二六二改。按劉季述廢昭宗事，在光化年間，光啟，唐僖宗年號。</span>，太祖遣振入奏於長安，舍於州邸，邸吏程巖白振曰：「劉中尉命其姪希貞來計大事，<span class="jiazhu">【案：原本作「希直」，今據通鑑改正。(舊五代史考異)】</span>欲上謁，願許之。」既至，巖乃先啟曰：「主上嚴急，內官憂恐，左中尉欲行廢黜之事，巖等協力以定中外，敢以事告。」振顧希貞曰：「百歲奴事三歲主，亂國不義，廢君不祥，非敢聞也。況梁王以百萬之師，匡輔天子，禮樂尊戴，猶恐不及，幸熟計之。」希貞大沮而去。<span class="jiazhu">【案：通鑑考異疑李振之拒希貞為誤，謂李振若已立異，豈敢復入長安與崔胤謀反正乎！今考梁祖紀亦云「李振自長安使迴」，當時季述懼汴梁兵力，固不能阻李振之往來。薛史所書，宜可徵信。】</span>及振復命，劉季述等果作亂，程巖率諸道邸吏牽帝下殿，以立幼主，奉昭宗為太上皇。振至陝，陝已賀矣。護軍韓彝範言其事，振曰：「懿皇初昇遐，韓中尉殺長立幼，以利其權，遂亂天下，今將軍復欲爾耶！」彝範即文約孫也，由是不敢言。</p>
<p class="em2" id="p21"><a class="gg-link" href="#p21" onclick="return changeColor(this);"></a>振東歸，太祖方在邢、洺，遽還于汴，大計未決，季述遣養子希度以唐之社稷欲輸于太祖，又遣供奉官李奉本、<span class="jiazhu">【案：原本脫「奉本」二字，據本傳增入。(舊五代史考異)】</span>副介支彥勳詐齎上皇誥諭至，皆季述黨也。太祖未及迎命，振又言曰：「夫豎刁、伊戾之亂，所以資霸者之事也。今閹豎幽辱天子，王不能討<span class="jiaozhusup">「王」字原無，據彭校及本書卷二太祖紀補。</span><span class="shadow dn jiaozhu" id="jiaozhu02" name="jiaozhu02">王不能討　「王」字原無，據彭校及本書卷二太祖紀補。</span>，無以令諸侯。」時監軍使劉重楚，季述兄也，舊相張濬，寓於河南緱氏，亦來謂太祖曰：「同中官則事易濟，且得所欲。」唯振堅執不改，獨曰：「行正道則大勳可立。」太祖英悟，忽厲色曰：「張公勸我同勅使，欲傾附自求宰相耶！」<span class="jiazhu">【案舊唐書昭宗紀：崔胤與前左僕射張濬告難于全忠。張濬傳亦云：德王廢立之際，濬致書諸藩，請圖匡復。薛史作張濬黨于季述，為梁祖所拒，與舊唐書異。】</span>乃定策縶偽使李奉本、支彥勳與希度等，即日請振將命于京師，與宰相謀返正。未幾，劉季述伏誅，昭宗復帝位，太祖聞之喜，召振，執其手謂之曰：「卿所謀是吾本志，穹蒼其知之矣！」自是益重之。</p>
<p class="em2" id="p22"><a class="gg-link" href="#p22" onclick="return changeColor(this);"></a>天祐二年春正月，太祖召振謂曰：「王師範來降，易歲尚處故藩，今將奏請徙授方面，其為我馳騎，以茲意達之。」振至青州，師範即日出公府，以節度、觀察二印及文簿管鑰授於振。師範雖已受代，而疑撓特甚，屢揮泣求貸其族，振因以切理諭之曰：「公不念張繡事耶！漢末繡屢與曹公立敵，豈德之耶，及袁紹遣使招繡，賈詡曰：『袁家父子自不相容，何能主天下英士，曹公挾天子令諸侯，其志大，不以私讎為意，不宜疑之。』今梁王亦豈以私怨<span class="jiazhu">【私怨，原本作「私恕」，今據文改正。(影庫本粘籤)】</span>害忠賢耶！」師範洒然大悟，翌日以其族遷。太祖乃表振為青州留後，未幾，徵還。</p>
<p class="em2" id="p23"><a class="gg-link" href="#p23" onclick="return changeColor(this);"></a>唐自昭宗遷都之後，王室微弱，朝廷班行，備員而已。振皆頤指氣使，旁若無人，朋附者非次奬升<span class="jiaozhusup">「朋」原作「明」，據殿本、劉本改。</span><span class="shadow dn jiaozhu" id="jiaozhu03" name="jiaozhu03">朋附者　「朋」原作「明」，據殿本、劉本改。</span>，私惡者沈棄。振每自汴入洛，朝中必有貶竄，故唐朝人士目為「鴟梟」。天祐中，唐宰相柳璨希太祖旨<span class="jiaozhusup">原作「柳燦」，據殿本改。舊唐書卷一七九，新唐書卷二二三皆有柳璨傳。</span><span class="shadow dn jiaozhu" id="jiaozhu04" name="jiaozhu04">柳璨　原作「柳燦」，據殿本改。舊唐書卷一七九，新唐書卷二二三皆有柳璨傳。</span>，譖殺大臣裴樞、陸扆等七人於滑州白馬驛。時振自以咸通、乾符中嘗應進士舉，累上不第，尤憤憤，乃謂太祖曰：「此輩自謂清流，宜投於黃河，永為濁流。」太祖笑而從之。洎太祖受禪，自宣義軍節度副使、檢校司徒授殿中監，累遷戶部尚書。庶人友珪篡立，代敬翔為崇政院使。末帝即位，趙、張二族用事，遂為所間，謀猷獻替，多不見從，振每稱疾避事。龍德末，閑居私第將期矣，晉主入汴，振謁見首罪，郭崇韜指振謂人曰：「人言李振乃一代奇才，吾今見之，乃常人耳！」會段凝等疏梁氏權要之臣，振與敬翔等同日族誅。<span class="jiazhu">【永樂大典卷一萬三百八十六。】</span></p>
<p class="em2" id="p24"><a class="gg-link" href="#p24" onclick="return changeColor(this);"></a>史臣曰：文蔚、貽矩，皆唐朝之舊臣，遇梁室之強禪，奉君命以來使，狎神器以授之，逢時若斯，亦為臣者之不幸也。抑不為其相，不亦善乎！杜曉著文雅之稱，張策有沖淡之量，咸登台席，無忝士林。敬翔、李振，始輔霸圖，終成帝業。及國之亡也，一則殞命以明節，一則視息以偷生，以此較之，翔為優矣。振始有濁流之言，終取赤族之禍，報應之事，固以昭然。<span class="jiazhu">【永樂大典卷一萬三百八十八。】</span></p>
</div></body></html>