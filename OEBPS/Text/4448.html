<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷七十五·晉書一·高祖紀第一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>高祖紀第一</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>高祖聖文章武明德孝皇帝，姓石氏，諱敬瑭，太原人也。本衞大夫碏、漢丞相奮之後，<span class="jiazhu">案：歐陽史作其姓石氏，不知其得姓之始。(舊五代史考異)</span>漢衰，關輔亂，子孫流汎西裔，故有居甘州者焉。四代祖璟，以唐元和中與沙陀軍都督朱耶氏自靈武入附，<span class="jiazhu">靈武，原本作「靈戊」，據新唐書沙陀傳：朱耶氏自沙州入居靈武。今改正。(影庫本粘籤)</span>憲宗嘉之，隸為河東陰山府裨校，以邊功累官至朔州刺史。天福二年，追尊為孝安皇帝，廟號靖祖，陵曰義陵；祖妣秦氏，追諡為孝安元皇后。三代祖郴，早薨，贈左散騎常侍，追尊為孝簡皇帝，廟號肅祖，陵曰惠陵；祖妣安氏，追諡孝簡恭皇后。皇祖諱翌，任振武防禦使，贈尚書右僕射，追尊孝平皇帝，廟號睿祖，陵曰康陵；祖妣米氏，追諡孝平獻皇后。皇考諱紹雍<span class="jiazhu">案：原本作「詔雍」，今從五代會要改正。</span>番字臬捩鷄<span class="jiaozhusup">「捩」原作「{扌臬}」，據殿本、劉本、冊府卷一改。</span><span class="shadow dn jiaozhu" id="jiaozhu00" name="jiaozhu00">臬捩鷄　「捩」原作「{扌臬}」，據殿本、劉本、冊府卷一改。</span>，善騎射，有經遠大略，事後唐武皇及莊宗，累立戰功，與周德威相亞，歷平、洺二州刺史，薨於任，贈太傅，追尊為孝元皇帝，廟號憲祖，陵曰昌陵；皇妣何氏，追諡孝元懿皇后。</p>
<p class="em2" id="p1"><a class="gg-link" href="#p1" onclick="return changeColor(this);"></a>帝即孝元之第二子也，以唐景福元年二月二十八日生於太原汾陽里<span class="jiaozhusup">「汾」原作「派」，據彭校及冊府卷二、會要卷一改。</span><span class="shadow dn jiaozhu" id="jiaozhu01" name="jiaozhu01">汾陽里　「汾」原作「派」，據彭校及冊府卷二、會要卷一改。</span>，時有白氣充庭，人甚異焉。及長，性沈澹，寡言笑，讀兵法，重李牧、周亞夫行事。唐明宗為代州刺史，每深心器之，因妻以愛女。唐莊宗聞其善射，擢居左右，明宗請隸大軍，從之。後明宗從莊宗征行，命帝領親騎，號「三討軍」，<span class="jiazhu">案：歐陽史作左射軍。</span>倚以心腹。</p>
<p class="em2" id="p2"><a class="gg-link" href="#p2" onclick="return changeColor(this);"></a>天祐十二年，莊宗併有河北之地，開府於鄴，梁遣上將劉鄩以兵五萬營於莘。十三年二月，鄩引兵突至清平，薄於城下，莊宗至自甘陵，兵未陣，多為鄩所掩。帝領十餘騎，橫槊深入，東西馳突，無敢當者，卒全部伍而旋。莊宗壯之，拊其背曰：「將門出將，言不謬爾。」因頒以器帛，復親為啗酥，當時以為異恩，由是知名。明年，鄩兵陣於莘之西北，明宗從莊宗酣戰。久之，塵埃四合，帝與明宗俱陷陣內，帝挺身躍劍，反復轉鬬，行數十里，逐鄩於故元城之東。是日，鄩軍殺傷過半。</p>
<p class="em2" id="p3"><a class="gg-link" href="#p3" onclick="return changeColor(this);"></a>十五年，唐軍拔楊劉鎮，梁將賀瓌設伏於無石山，明宗為瓌所迫，帝為後殿，破梁軍五百餘騎，按轡而還。十二月，莊宗與梁軍大戰於胡柳陂，眾號十萬，總管周德威將左軍，雜以燕人，前鋒不利，德威死之。莊宗率步眾五千，固守高陵，以避敵之銳。明宗獨完右廣，<span class="jiazhu">右廣，原本作「右黃」，據冊府元龜作「右廣」，薛史莊宗紀亦作「廣」，今改正。(影庫本粘籤)</span>伏於土山之下，顧謂帝曰：「梁人首獲其利，旌旂甚整，何計可以挫之？」帝曰：「臘後寒如此，出手墮指，彼多步眾，易進難退，莫若啜糒飲水，徐而困之。且超乘徒行，其勢不等，一擊而破，期在必勝。」明宗曰：「是吾心也。」會日暮，梁軍列於平野，五六萬人為一方陣，麾游騎以迫唐軍，帝曰：「敵將遁矣！」乃請明宗令士整冑寬而羅之，命左射軍三百人鳴矢馳轉，漸束其勢，以數千騎合之。迨夜，旌旗皆靡，而一角先潰，三面踵之，其牙竿相擊，若火爆之聲，橫屍積甲，不可勝計。由是梁人勢削，莊宗進營德勝渡。</p>
<p class="em2" id="p4"><a class="gg-link" href="#p4" onclick="return changeColor(this);"></a>十八年十月，又從明宗戰梁人於德勝渡，敗其將戴思遠，殺二萬餘人。十九年，戰胡盧套，唐軍稍却，帝睹其敵銳，拔劍闢道，肩護明宗而退，敵人望之，無敢襲者。</p>
<p class="em2" id="p5"><a class="gg-link" href="#p5" onclick="return changeColor(this);"></a>二十年十月，從明宗觀梁人之楊村寨。部曲皆不擐甲，俄而敵出不意，以兵掩明宗，刃將及背，帝挾戰戟而進，一擊而凶酋落馬者數輩，明宗遂解其難。是歲，莊宗即位於鄴，改元同光，遣明宗越河，懸軍深入以取鄆。鄆人始不之覺，帝以五十騎從明宗涉濟，突東門而入，鄆兵來拒，帝中刃，翼明宗，羅兵通衢，嶷然不動，會後騎繼至，遂拔中城以據之。既而平汴水，滅梁室，成莊宗一統，集明宗大勳，帝與唐末帝功居最，莊宗朝官未顯者，以帝不好矜伐故也，唯明宗心知之。</p>
<p class="em2" id="p6"><a class="gg-link" href="#p6" onclick="return changeColor(this);"></a>同光四年二月，趙在禮據鄴為亂，朝廷遣元行欽招之不下，<span class="jiazhu">招之，原本作「詔之」，今據冊府元龜改正。(影庫本粘籤)</span>羣議紛然，以為非明宗不可，莊宗乃以明宗為統帥。時帝從行，至魏，諸軍有變，叩馬請明宗帝河北。明宗受霍彥威勸，將自訴於天子，遂佯諾，諸軍亦恐事不果而散者甚眾，明宗所全者，唯常山一軍而已。西次魏縣，帝密言於明宗曰：「猶豫者兵家大忌，必若求訴，宜決其行。某願率三百騎先趨汴水，以探虎口，如遂其志，請大軍速進。夷門者，天下之要害也，據之可以自雪。安有上將與三軍言變，他日有平手乎！危在頃刻，不宜恬然。」明宗至相州，遂分驍騎三百付之，遣帝由黎陽濟河，自汴西門而入，因據其城。及明宗入汴，莊宗親統師亦至城之西北五里，登高歎曰：「吾不濟矣！」由此莊宗從兵大潰，來歸明宗。明宗尋遣帝令率兵為前鋒，趨汜水關，<span class="jiazhu">汜水，原本作「汎水」，今從通鑑改正。(影庫本粘籤)</span>俄而莊宗遇內難而崩。</p>
<p class="em2" id="p7"><a class="gg-link" href="#p7" onclick="return changeColor(this);"></a>是月，明宗入洛，嘉帝之功，自總管府都校署陝府兵馬留後。明宗即位，改元天成，五月，加帝光祿大夫、檢校司徒，充陝州保義軍節度使，歲未期而軍民之政大治焉。二年二月，加檢校太傅兼六軍諸衞副使，進封開國伯，增食邑四百戶。是月，帝赴闕，以倅六軍諸衞事故也。八月，加食邑八百戶，實封一百戶，旌為政之效也。十月，明宗幸汴，以帝為御營使。<span class="jiazhu">御營使，原作「御榮」，今從五代會要改正。(影庫本粘籤)</span>車駕次京水，飛報汴州節度使朱守殷叛，明宗命帝董親軍倍道星行，信宿及浚城，一戰而拔之。尋以帝為宣武軍節度使、侍衞親軍馬步軍都指揮使兼六軍諸衞副使<span class="jiaozhusup">「馬」字原無，據冊府卷八、通鑑卷二七六補。</span><span class="shadow dn jiaozhu" id="jiaozhu02" name="jiaozhu02">侍衞親軍馬步軍都指揮使　「馬」字原無，據冊府卷八、通鑑卷二七六補。</span>，進封開國公，加食邑五百戶，賜耀忠匡定保節功臣。</p>
<p class="em2" id="p8"><a class="gg-link" href="#p8" onclick="return changeColor(this);"></a>三年四月<span class="jiaozhusup">「三年」二字原無，據冊府卷八、歐陽史卷八晉本紀、通鑑卷二七六、本書卷三九明宗紀補。</span><span class="shadow dn jiaozhu" id="jiaozhu03" name="jiaozhu03">三年四月　「三年」二字原無，據冊府卷八、歐陽史卷八晉本紀、通鑑卷二七六、本書卷三九明宗紀補。</span>，車駕還洛，制加檢校太傅、同中書門下平章事、興唐尹、鄴都留守、天雄軍節度使。五月丁未，加駙馬都尉。長興元年二月，明宗南郊禮畢，加檢校太尉，增食邑五百戶，尋詔歸任。時鄴都繁富為天下之冠，而土俗獷悍，民多爭訟，帝令投函府門，一一覽之，及踰年，盈積几案，滯於獄者甚眾，時論以此減之。九月，東川董璋叛，朝廷命帝為東川行營都招討使，兼知東川行府事。十月，至自魏博，董眾西征。二年春，以川路險艱，糧運不繼，詔班師。四月，復兼六軍諸衞副使。六月，改河陽節度使，仍兼兵柄。</p>
<p class="em2" id="p9"><a class="gg-link" href="#p9" onclick="return changeColor(this);"></a>是時，秦王從榮奏：「伏見北面頻奏報，契丹族移帳近塞<span class="jiaozhusup">「移」原作「旋」，據殿本改。劉本本句作「契丹族帳近塞」。</span><span class="shadow dn jiaozhu" id="jiaozhu04" name="jiaozhu04">契丹族移帳近塞　「移」原作「旋」，據殿本改。劉本本句作「契丹族帳近塞」。</span>，吐渾、突厥已侵邊地，戍兵雖多，未有統帥，早宜命大將一人，以安雲、朔。」明宗曰：「卿等商量。」從榮與諸大臣奏曰：「將校之中，唯石敬瑭、康義誠二人可行。」帝素不欲為禁軍之副，即奏曰：「臣願北行。」明宗曰：「卿為吾行，事無不濟。」及受詔，不落六軍副使，帝復遷延辭避。十一月乙酉，明宗復謂侍臣曰：「雲州奏，契丹自幽州移帳，言就放牧，終冬不退，甚患深矣。」樞密使范延光奏曰：「已議石敬瑭與康義誠北行，然其定奪，即在宸旨。」帝奏曰：「臣雖不才，爭敢避事，但進退惟命。」明宗曰：「卿為吾行，甚叶眾議。」由是遂定。丁亥，加兼侍中、太原尹、北京留守、河東節度使，兼大同、振武、彰國、威塞等軍蕃漢馬步軍總管，改賜竭忠匡運寧國功臣。翌日，宴於中興殿，帝捧觴上壽，因奏曰：「臣雖微怯，惟邊事敢不盡其忠力，但臣遠違玉階，無以時申補報。」帝因再拜告辭，明宗泣下霑衿，左右怪其過傷，果與帝因此為訣，不復相見矣。十二月，明宗晏駕，帝聞之，長慟若喪考妣。應順元年正月，閔帝即位，加中書令，及增食邑。</p>
<p class="em2" id="p10"><a class="gg-link" href="#p10" onclick="return changeColor(this);"></a>帝性簡儉，未嘗以聲色滋味輒自宴樂，每公退，必召幕客論民間利害及刑政得失，明而難犯，事多親決。有店婦與軍士訟，云「曝粟於門，為馬所食」。而軍士懇訴，無以自明。帝謂鞫吏曰：「兩訟未分，何以為斷，可殺馬刳腸而視其粟，有則軍士誅，無則婦人死。」遂殺馬，馬腸無粟，因戮其婦人。境內肅然，莫敢以欺事言者。三月，移鎮常山，<span class="jiazhu">移鎮，原本作「以鎮」，今據文改正。(影庫本粘籤)</span>所歷方鎮，以孝治為急，見民間父母在昆弟分索者，必繩而殺之。勤於吏事，廷無滯訟。常山屬邑曰九門，有人鬻地與異居兄，議價不定，乃移於他人。他人須兄立券，兄固抑之，因訴於令。令以弟兄俱不義，送府。帝監之曰：「人之不義。由牧長新至，教化所未能及，吾甚愧焉。若以至理言之，兄利良田，弟求善價，順之則是，沮之則非，其兄不義之甚也，宜重笞焉。市田以高價者取之。」上下服其明。</p>
<p class="em2" id="p11"><a class="gg-link" href="#p11" onclick="return changeColor(this);"></a>及岐陽兵亂，<span class="jiazhu">岐陽，原本作「伎陽」，今從通鑑改正。(影庫本粘籤)</span>推潞王為天子，閔帝急詔帝赴闕，欲以社稷為託。閔帝自洛陽出奔於衞，相遇於途，遂與閔帝迴入衞州。時閔帝左右將不利於帝，帝覺之，因擒其從騎百餘人。閔帝知事不濟，與帝長慟而別，帝遣刺史王弘贄安置閔帝於公舍而去，尋為潞王所害，帝後長以此愧心焉。</p>
<p class="em2" id="p12"><a class="gg-link" href="#p12" onclick="return changeColor(this);"></a>清泰元年五月，復授太原節度使、北京留守，充大同、振武、彰國、威塞等軍蕃漢馬步總管。二年夏，帝屯軍於忻州，朝廷遣使送夏衣，傳詔撫諭，後軍人遽呼萬歲者數四，帝懼，斬挾馬將李暉以下三十餘人以狥，乃止。</p>
<p class="em2" id="p13"><a class="gg-link" href="#p13" onclick="return changeColor(this);"></a>三年五月，移授鄆州節度使，進封趙國公，仍改扶天啟運中正功臣。尋降詔促帝赴任，帝心疑之，乃召僚佐議曰：「孤再受太原之日，主上面宣云：『與卿北門，一生無議除改。』今忽降此命，莫是以去年忻州亂兵見迫，<span class="jiazhu">忻州，原本作「沂州」，今據通鑑改正。(影庫本粘籤)</span>過相猜乎？又今年千春節，公主入覲，當辭時，謂公主曰：『爾歸心甚急，欲與石郎反耶？』此疑我之狀，固且明矣。今天子用后族，委邪臣，沈湎荒惑，萬機停壅，失刑失賞，不亡何待！吾自應順中少主出奔之日，覩人情大去，不能扶危持顛，憤憤於方寸者三年矣。今我無異志，朝廷自啟禍機，不可安然死於道路。況太原險固之地，積粟甚多，若且寬我，我當奉之。必若加兵，我則外告鄰方，北搆強敵，興亡之數，皎皎在天。今欲發表稱疾，以俟其意，諸公以為何如？」<span class="jiazhu">案玉堂閒話云：晉祖在并部，嘗從容謂賓佐云：「近因晝寢，忽夢若頃年在洛京時，與天子連鑣于路，過舊第，天子請某入其第，某遜讓者數四，不得已即促轡而入，至廳事下馬，升自阼階，西向而坐，天子已馳車去矣。其夢如此。」羣僚莫敢有所答。是年冬，果有鼎革之事。蓋晉祖懷不軌之心久矣，故托夢以惑眾也。(舊五代史考異)</span>掌書記桑維翰、都押衙劉知遠贊成密計，遂拒末帝之命。朝廷以帝不奉詔，降旨削奪官爵，即詔晉州刺史、<span class="jiaozhusup">殿本、劉本同。冊府卷八作晉州節度使，通鑑卷二八０作建雄節度使。</span><span class="shadow dn jiaozhu" id="jiaozhu05" name="jiaozhu05">晉州刺史　殿本、劉本同。冊府卷八作晉州節度使，通鑑卷二八０作建雄節度使。</span>北面副招討使張敬達領兵圍帝於晉陽。<span class="jiazhu">張敬達，原本作「敬遠」，今從歐陽史改正。(影庫本粘籤)</span>帝尋命桑維翰詣諸道求援，契丹遣人復書諾之，約以中秋赴義。<span class="jiazhu">案遼史太宗紀云：七月丙申，唐河東節度使石敬瑭為其主所討，遣趙瑩求救，時趙德鈞亦遣使至，河東復遣桑維翰來告急，遂許興師。八月庚午，自將以援敬瑭。(舊五代史考異)</span></p>
<p class="em2" id="p14"><a class="gg-link" href="#p14" onclick="return changeColor(this);"></a>六月，北面招收指揮使安重榮以部曲數千人入城。七月，代州屯將安元信率一軍，與西北面先鋒指揮使安審信引五百騎俱至。八月，懷州彰德軍使張萬迪等各率千餘騎來降<span class="jiaozhusup">劉本、彭本同。殿本、冊府卷八、通鑑卷二八０作彰聖軍。</span><span class="shadow dn jiaozhu" id="jiaozhu06" name="jiaozhu06">彰德軍　劉本、彭本同。殿本、冊府卷八、通鑑卷二八０作彰聖軍。</span>。是月，外眾攻我甚急，帝親當矢石，人心雖固，廩食漸困。</p>
<p class="em2" id="p15"><a class="gg-link" href="#p15" onclick="return changeColor(this);"></a>九月辛丑，契丹主率眾自雁門而南，<span class="jiazhu">案遼史：九月丁酉，入雁門。戊戌，次忻州。己亥，次太原。(舊五代史考異)</span>旌騎不絕五十里餘。先使人報帝云：「吾欲今日便破賊，可乎？」帝使人馳告曰：「皇帝赴難，比要成功，賊勢至厚，可明旦穩審議戰，未為晚也。」使未達，契丹已與南軍騎將高行周、符彥卿等合戰。時張敬達、楊光遠列陣西山下，士未及成伍，而行周、彥卿為伏兵所斷，捨軍而退，敬達等步兵大敗，死者萬人。是夜，帝出北門與戎王相見，戎王執帝手曰：「恨會面之晚。」因論父子之義。<span class="jiazhu">案遼史：敬瑭率官屬來見，帝執手撫慰之。契丹國志云：敬瑭見契丹帝，問曰：「皇帝遠來，士馬疲倦，遽與唐大戰而勝，何也？」帝曰：「始我謂唐必斷雁門諸路，伏兵險要，不可得進，使人偵視皆無之，是以長驅而深入。我氣方銳，乘此擊之，是以勝之。」敬瑭歎服。(舊五代史考異)</span>明日，帝與契丹圍敬達營寨，南軍不復出矣。帝與契丹本無結好，自末帝見迫之後，遣心腹何福，以刀錯為信，<span class="jiazhu">刀錯，原本作「刀錫」，今從冊府元龜改正。(影庫本粘籤)</span>一言親赴其難，迅若流電，信天意耶！己酉，唐末帝率親軍步騎三萬出次河橋。辛亥，末帝詔樞密使趙延壽分眾二萬為北面招討使，又詔魏博節度使范延光統本軍二萬人屯遼州。十月，幽州節度使趙德鈞領所部萬餘人自上黨吳兒谷合延壽兵屯團谷口<span class="jiaozhusup">劉本、彭本同。殿本、歐陽史卷三三張敬達傳、冊府卷八作團柏谷，通鑑卷二八０作團柏谷口。</span><span class="shadow dn jiaozhu" id="jiaozhu07" name="jiaozhu07">團谷口　劉本、彭本同。殿本、歐陽史卷三三張敬達傳、冊府卷八作團柏谷，通鑑卷二八０作團柏谷口。</span>，與敬達寨相去百里，彌月竟不能相通。<span class="jiazhu">案遼史：初圍晉安，分遣精兵守其要害，以絕援兵之路，趙延壽等皆逗留不進。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>十一月，戎王會帝於營，謂帝曰：「我三千里赴義，事須必成。觀爾體貌恢廓，識量深遠，真國主也。天命有屬，時不可失，欲徇蕃漢羣議，冊爾為天子。」帝飾讓久之。既而諸軍勸請相繼，乃命築壇於晉陽城南，<span class="jiazhu">案：通鑑作築壇于柳林，遼史亦作設壇晉陽。(舊五代史考異)</span>冊立為大晉皇帝，戎王自解衣冠授焉。<span class="jiazhu">案遼史太宗紀：十一年冬十月甲子，封敬瑭為晉王。十一月丁酉，冊敬瑭為大晉皇帝。薛史及通鑑、歐陽史俱不載先封晉王事。　　案遼史：十月甲子，封敬瑭為晉王，幸其府，敬瑭與妻李氏率其親屬捧觴上壽。考通鑑及契丹國志俱不載先封晉王。(孔本)</span>文曰：</p>
<p class="yinyong" id="p17"><a class="gg-link" href="#p17" onclick="return changeColor(this);"></a>維天顯九年<span class="jiaozhusup">殿本、劉本同。據遼史卷三太宗紀，當為天顯十一年。</span><span class="shadow dn jiaozhu" id="jiaozhu08" name="jiaozhu08">維天顯九年　殿本、劉本同。據遼史卷三太宗紀，當為天顯十一年。</span>，歲次丙申，十一月丙戌朔，十二日丁酉，大契丹皇帝若曰：於戲！元氣肇開，樹之以君；天命不恆，人輔以德。故商政衰而周道盛，秦德亂而漢圖昌，人事天心，古今靡異。</p>
<p class="yinyong" id="p18"><a class="gg-link" href="#p18" onclick="return changeColor(this);"></a>咨爾子晉王，神鍾睿哲，天贊英雄，叶夢日以儲祥，應澄河而啟運。迨事數帝，歷試諸艱。武略文經，迺由天縱；忠規孝節，固自生知。猥以眇躬，奄有北土，暨明宗之享國也，與我先哲王保奉明契，所期子孫順承，患難相濟，丹書未泯，白日難欺，顧予纂承，匪敢失墜。爾惟近戚，實系本枝，所以余視爾若子，爾待予猶父也。</p>
<p class="yinyong" id="p19"><a class="gg-link" href="#p19" onclick="return changeColor(this);"></a>朕昨以獨夫從珂，本非公族，竊據寶圖，棄義忘恩，逆天暴物，誅剪骨肉，離間忠良，聽任矯諛，威虐黎獻，華夷震悚，內外崩離。知爾無辜，為彼致害，敢徵眾旅，來逼嚴城，雖併吞之志甚堅，而幽顯之情何負，達於聞聽，深激憤驚。乃命興師，為爾除患，親提萬旅，遠殄羣凶，但赴急難，罔辭艱險。果見神祇助順，卿士叶謀，旗一麾而棄甲平山，鼓三作而殭屍徧野。雖以遂予本志，快彼羣心，將期稅駕金河，班師玉塞。</p>
<p class="yinyong" id="p20"><a class="gg-link" href="#p20" onclick="return changeColor(this);"></a>矧今中原無主，四海未寧，茫茫生民，若墜塗炭。況萬幾不可以暫廢，大寶不可以久虛，拯溺救焚，當在此日。爾有庇民之德，格于上下；爾有戡難之勳，<span class="jiazhu">戡難，原本作「甚</span><span class="jiazhu">艱」，今從契丹國志改正。(影庫本粘籤)</span>光于區宇；爾有無私之行，通乎神明；爾有不言之信，彰乎兆庶。予懋乃德，嘉乃丕績，天之曆數在爾躬，是用命爾，當踐皇極。仍以爾自茲并土，首建義旂，宜以國號曰晉，朕永與為父子之邦，保山河之誓。於戲！補百王之闕禮，行茲盛典；成千載之大義，遂我初心。爾其永保兆民，勉持一德，慎乃有位，允執厥中，亦惟無疆之休，其誡之哉！</p>
<p class="" id="p21"><a class="gg-link" href="#p21" onclick="return changeColor(this);"></a>禮畢，帝鼓吹導從而歸。<span class="jiazhu">案通鑑考異引廢帝實錄：契丹立晉，在閏月丁卯。歐陽史及通鑑并從薛史，作十一月丁酉。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>始梁開國之歲，即前唐天祐四年也，潞州行營使李思安奏：「壺關縣庶穰鄉鄉人伐樹，樹倒自分兩片，內有六字如左書，云『天十四載石進』。」梁祖令藏於武庫，然莫詳其義。至帝即位，識者曰：「『天』字取『四』字中兩畫加之於傍，則『丙』字也，『四』字去中之兩畫，<span class="jiazhu">案：原本作「中去之兩畫」，今從冊府元龜改正。</span>加十字，則『申』字也。」帝即位之年乃丙申也。又，易云：「晉者，進也。」國號大晉，皆符契焉。又，帝即位之前一年，年在乙未，鄴西有柵曰李固，清、淇合流在其側。柵有橋，橋下大鼠與蛇鬬，鬬及日之申，蛇不勝而死，行人觀者數百，識者志之。後唐末帝果滅於申。又，末帝，真定常山人也，有先人舊廬，其側有古佛剎，剎有石像，忽搖動不已，人皆異之。及重圍晉陽，帝遣心腹<span class="jiazhu">案：原本闕「帝遣心腹」四字，今從冊府元龜增入。</span>何福徑騎求援北蕃<span class="jiaozhusup">盧本同。影庫本批校云：「『徑騎』，疑當作『輕騎』。」殿本、劉本作「輕騎」，彭校作「單騎」。</span><span class="shadow dn jiaozhu" id="jiaozhu09" name="jiaozhu09">何福徑騎求援北蕃　盧本同。影庫本批校云：「『徑騎』，疑當作『輕騎』。」殿本、劉本作「輕騎」，彭校作「單騎」。</span>，蕃主自將諸部赴之，不以繒帛，不以珠金，若響應聲，謂福曰：「吾已兆於夢，皆上帝命我，非我意也。」<span class="jiazhu">案契丹國志引紀異錄云：契丹主德光常晝寢，夢一神人花冠美姿容，輜軿甚盛，忽自天而下，衣白衣，佩金帶，執𨪷𨦃，有異人十二隨其後，內一黑兔入德光懷而失之。神人語德光曰：「石郎使人喚汝，汝須去。」覺告其母，母忽之，不以為異。後復夢，即前神人也，衣冠儀貌，儼然如故，曰：「石郎已使人來喚汝。」既覺而驚，復以告母。母曰：「可命筮。」乃召巫筮，言：「太祖從西樓來，言中國將立天王，要爾為助，爾須去。」未浹旬，唐石敬瑭反於河東，為後唐張敬達所敗，亟遣趙瑩持表重賂，許割燕雲，求兵為援，契丹主曰：「我非為石郎興師，乃奉天帝敕使也。」(舊五代史考異)</span>時援兵未至，偽將張敬達引軍逼城設柵<span class="jiaozhusup">「設」原作「投」，據殿本、劉本改。</span><span class="shadow dn jiaozhu" id="jiaozhu10" name="jiaozhu10">逼城設柵　「設」原作「投」，據殿本、劉本改。</span>，柵將成，必有大風暴雨<span class="jiaozhusup">劉本、彭本同。影庫本批校云：「『必有』，按文氣應作『忽有』。」殿本、冊府卷二一作「忽有」。</span><span class="shadow dn jiaozhu" id="jiaozhu11" name="jiaozhu11">必有大風暴雨　劉本、彭本同。影庫本批校云：「『必有』，按文氣應作『忽有』。」殿本、冊府卷二一作「忽有」。</span>，柵無以立。後築長城，城就，又為水潦所壞，城終不能合。晉陽有北宮，宮城之上有祠曰毗沙門天王，帝曾焚修默而禱之。經數日，城西北闉正受敵處，軍候報稱，夜來有一人長丈餘，介金執殳，行於城上，久方不見，帝心異之。又，牙城有僧坊曰崇福，<span class="jiazhu">崇福，原本作「從福」，今從冊府元龜改正。(影庫本粘籤)</span>坊之廡下西北隅有泥神，神之首忽一日有煙生，其騰郁如曲突之狀。坊僧奔赴，以為人火所延，及俯而視之，無所有焉。事尋達帝，帝召僧之臘高者問焉，僧曰：「貧道見莊宗將得天下，曾有此煙，觀此噴湧，甚於當時，兆可知矣。」自此，日旁多有五色雲氣，如蓮芰之狀。帝召占者視之，謂曰：「此驗應誰？」占者曰：「見處為瑞，更應何人！」又，帝每詰旦使慰撫守陴者，率以為常，忽一夕已暝，城上有號令之聲，聲不絕者三，帝使人問之，將吏云：「從上傳來者。」皆知神助。時城中復有數家井泉，暴溢不止。及蕃軍大至，合勢破之，末帝之眾，似拉朽焉，斯天運使然，非人力也。</p>
<p class="em2" id="p23"><a class="gg-link" href="#p23" onclick="return changeColor(this);"></a>是日，帝言於戎王，願以鴈門已北及幽州之地為戎王壽，仍約歲輸帛三十萬，戎王許之。<span class="jiazhu">永樂大典卷一萬五千六百四十三。</span></p>
</div></body></html>