<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-請照殿版各史例刊刻舊五代史奏章</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>請照殿版各史例刊刻舊五代史奏章</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>謹奏：伏查永樂大典散片內所有薛居正等五代史一書，宋開寶中奉詔撰述，在歐陽修五代史之前，文筆雖不及歐之嚴謹，而敍事頗為詳核，其是非亦不詭于正，司馬光通鑑多採用之。當時稱為舊五代史，與歐陽修之本並行，自金章宗泰和間，始專以歐史列之學官，而薛史遂漸就湮沒。茲者恭逢聖主，稽古右文，網羅遺佚，獲于零縑斷簡之中，蒐輯完備，實為此書之萬幸。至此紀載該備，足資參考，于讀史者尤有裨益，自宜與劉昫舊唐書並傳，擬仍昔時之稱，標為舊五代史，俾附二十三史之列，以垂久遠。謹將全書五十八本、校勘、發凡，一併裝訂，恭呈御覽，伏候訓示。前經臣王際華面奏，此書列之史冊，洵足嘉惠藝林，請照殿版各史例刊刻，頒行海內，荷蒙聖恩俞鑒，恭候欽定發下，即交武英殿遵照辦理。再查諸史前俱有原進表文，此書原表久佚，謹另擬奏摺一通，隨書呈進，俟奉旨允准，即敬謹恭錄，并奏摺同刊卷首，以符體式。再現在繕本，因係採葺成書，于每段下附注原書卷目，以便稽考。但各史俱無此例，刊刻時擬將各注悉行刪去，俾與諸史畫一。其有必應核訂者，酌加案語，照各史例附考證于本卷之後，合併聲明。謹奉奏。乾隆四十九年十月恭校上。</p>
<p class="shuming" id="p1"><a class="gg-link" href="#p1" onclick="return changeColor(this);"></a>總纂官臣紀　昀</p><p class="shuming" id="p2"><a class="gg-link" href="#p2" onclick="return changeColor(this);"></a>臣陸錫熊</p><p class="shuming" id="p3"><a class="gg-link" href="#p3" onclick="return changeColor(this);"></a>臣孫士毅</p><p class="shuming" id="p4"><a class="gg-link" href="#p4" onclick="return changeColor(this);"></a>總校官臣陸費墀</p><p class="shuming" id="p5"><a class="gg-link" href="#p5" onclick="return changeColor(this);"></a><span class="jiazhu">【(錄自文津閣本舊五代史)】</span></p>
</div></body></html>