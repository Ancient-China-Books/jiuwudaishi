<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷八十九·晉書十五·列傳第四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第四</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>桑維翰，字國僑，洛陽人也。父拱，事河南尹張全義為客將。維翰身短面廣，殆非常人，既壯，每對鑑自歎曰：「七尺之身，安如一尺之面！」由是慨然有公輔之望。<span class="jiazhu">案三楚新錄云：馬希範入覲，途經淮上，時桑維翰旅遊楚、泗間，知其來，遽謁之曰：「僕聞楚之為國，挾天子而令諸侯，其勢不可謂卑也；加以利盡南海，公室大富。足下之來也，非傾府庫之半，則不足以供芻粟之費。今僕貧者，敢以萬金為請，惟足下濟之。」希範輕薄公子，覩維翰形短而腰長，語魯而且醜，不覺絕倒而笑。既而與數百縑，維翰大怒，拂衣而去。(舊五代史考異)</span>性明惠，善詞賦。<span class="jiazhu">案春渚記聞云：桑維翰試進士，有司嫌其姓，黜之。或勸勿試，維翰持鐵硯示人曰：「鐵硯穿，乃改業。」著日出扶桑賦以見志。(舊五代史考異)</span></p>
<p class="em2" id="p1"><a class="gg-link" href="#p1" onclick="return changeColor(this);"></a>唐同光中，登進士第。<span class="jiazhu">案張齊賢張齊王全義外傳云：桑魏公將應舉，父乘間告王云：「某男粗有文性，今被同人相率取解，俟王旨。」齊王曰：「有男應舉，好事，將卷軸來，可令秀才來。」桑相之父趨下再拜。既歸，令子侵早投書啟，獻文字數軸。王令請桑秀才，其父教之趨階，王曰：「不可，既應舉便是貢士。」以客禮見，王一見奇之，禮待頗厚。是年王力言于當時儒臣，且推薦之，由是擢上第。(舊五代史考異)</span>高祖領河陽，辟為掌書記，歷數鎮皆從，及建義太原，首預其謀。復遣為書求援於契丹，果應之，俄以趙德鈞發使聘契丹，<span class="jiazhu">趙德鈞，原本作「得均」，今從歐陽史改正。(影庫本粘籤)</span>高祖懼其改謀，命維翰詣幕帳，述其始終利害之義，其約乃定。<span class="jiazhu">案通鑑云：趙德鈞以金帛賂契丹主，云：「若立己為帝，請即以見兵南平洛陽，與契丹為兄弟之國；仍許石氏常鎮河東。」契丹主自以深入敵境，晉安未下，德鈞兵尚強，范延光在其東，又恐山北諸州邀其歸路，欲許德鈞之請。帝聞之大懼，亟使維翰見契丹主，說之曰：「大國舉義兵以救孤危，一戰而唐兵瓦解，退守一柵，食盡力窮。趙北平父子不忠不信，畏大國之強，且素蓄異志，按兵觀變，非以死徇國之人，何足可畏，而信其誕妄之辭，貪毫末之利，棄垂成之功乎！且使晉得天下，將竭中國之財以奉大國，豈此小利之比乎！」契丹主曰：「爾見捕鼠者乎，不備之，猶或齧傷其手，況大敵乎！」對曰：「今大國已扼其喉，安能齧人乎！」契丹主曰：「吾非有渝前約也，但兵家權謀，不得不爾。」對曰：「皇帝以信義救人之急，四海之人俱屬耳目，奈何二三其命，使大義不終，臣竊為皇帝不取也。」跪于帳前，自旦之暮，涕泣爭之。契丹乃從之，指帳前石謂德鈞使者曰：「我已許石郎，此石爛，可改矣。」(舊五代史考異)</span>及高祖建號，制授翰林學士、禮部侍郎，知樞密院事，尋改中書侍郎平章事、集賢殿大學士，充樞密院使。高祖幸夷門，范延光據鄴叛，張從賓復自河、洛舉兵向闕，人心恟恟。時有人候於維翰者，維翰從容談論，怡怡如也，時皆服其度量。</p>
<p class="em2" id="p2"><a class="gg-link" href="#p2" onclick="return changeColor(this);"></a>及楊光遠平鄴，朝廷慮兵驕難制，維翰請速散其眾，尋移光遠鎮洛陽，光遠由是怏怏，上疏論維翰去公狥私，除改不當，復營邸肆於兩都之下，與民爭利。高祖方姑息外將，事不獲已，因授維翰檢校司空、兼侍中，出為相州節度使，時天福四年七月也。先是，相州管內所獲盜賊，皆籍沒其財產，云是河朔舊例。及維翰作鎮，以律無明文，具事以奏之。詔曰：「桑維翰佐命功全，臨戎寄重，舉一方之往事，合四海之通規，況賊盜之徒，律令具載。比為撫萬姓而安萬國，豈忍罪一夫而破一家，聞將相之善言，成國家之美事，既資王道，實契人心。今後凡有賊人准格律定罪，不得沒納家貲，天下諸州皆准此處分。」自是劫賊之家，皆免籍沒，維翰之力也。歲餘，移鎮兗州。</p>
<p class="em2" id="p3"><a class="gg-link" href="#p3" onclick="return changeColor(this);"></a>時吐渾都督白承福為契丹所迫，舉眾內附，高祖方通好於契丹，拒而不納。鎮州節度使安重榮患契丹之強，欲謀攻襲，戎師往返路出於真定者，皆潛害之，密與吐渾深相結，至是納焉，而致於朝。既而安重榮抗表請討契丹，且言吐渾之請。是時安重榮握強兵，據重鎮，恃其驍勇，有飛揚跋扈之志。晉祖覽表，猶豫未決。維翰知重榮已畜奸謀，且懼朝廷違其意，乃密上疏曰：</p>
<p class="yinyong" id="p4"><a class="gg-link" href="#p4" onclick="return changeColor(this);"></a>竊以防未萌之禍亂，立不拔之基扃，上繫聖謀，動符天意，非臣淺陋，所可窺圖。然臣逢世休明，致位通顯，無功報國，省己愧心，其或事繫安危，理關家國，苟猶緘默，實負君親，是以區區之心，不能自已。</p>
<p class="yinyong" id="p5"><a class="gg-link" href="#p5" onclick="return changeColor(this);"></a>近者，相次得進奏院狀報：吐渾首領白承福已下舉眾內附，鎮州節度使安重榮上表請討契丹。臣方遙隔朝闕，<span class="jiaozhusup">「隔」字原無，據冊府卷九九四補。</span>未測端倪。竊思陛下頃在并、汾，初罹屯難，師少糧匱，援絕計窮，勢若綴旒，困同懸磬。契丹控弦玉塞，躍馬龍城，直度陰山，徑絕大漠，萬里赴難，一戰夷凶，救陛下累卵之危，成陛下覆盂之業。<span class="jiazhu">覆盂，原本作「復于」，今從通鑑改正。(影庫本粘籤)</span>皇朝受命，於此六年，彼此通歡，亭障無事。雖卑辭降節，屈萬乘之尊；而庇國息民，實數世之利。今者，安重榮表契丹之罪，方恃勇以請行；白承福畏契丹之強，將假手以報怨。恐非遠慮，有惑聖聰。</p>
<p class="yinyong" id="p6"><a class="gg-link" href="#p6" onclick="return changeColor(this);"></a>方今契丹未可與爭者，有其七焉：契丹數年來最強盛，侵伐鄰國，吞滅諸蕃，救援河東，功成師克，山後之名藩大郡，盡入封疆；中華之精甲利兵，悉歸廬帳。即今土地廣而人民眾，戎器備而戰馬多。此未可與爭一也。契丹自告捷之後，鋒銳氣雄；南軍因敗衄已來，心沮膽怯。況今秋夏雖稔，而帑廩無餘；黎庶雖安，而貧弊益甚；戈甲雖備，而鍛礪未精；士馬雖多，而訓練未至。此未可與爭者二也。契丹與國家，恩義非輕，信誓甚篤，雖多求取，未至侵凌，豈可先發釁端，自為戎首。縱使因茲大克，則後患仍存；其或偶失沈機，則追悔何及。兵者凶器也，戰者危事也，苟議輕舉，安得萬全。此未可與爭者三也。<span class="jiaozhusup">「此」字原無，據殿本及冊府卷九九四補。</span>王者用兵，觀釁而動。是以漢宣帝得志於匈奴，因單于之爭立；唐太宗立功於突厥，由頡利之不道。方今契丹主抱雄武之量，<span class="jiaozhusup">「主」原作「王」，據殿本、劉本改。</span>有戰伐之機，部族輯睦，蕃國畏伏，土地無災，孳畜繁庶，蕃漢雜用，國無釁隙。此未可與爭者四也。引弓之民，遷徙鳥舉，行逐水草，軍無饋運，居無竈幕，往無營柵，<span class="jiaozhusup">殿本、劉本、冊府卷九九四「往」作「住」。</span>便苦澀，任勞役，不畏風霜，不顧饑渴，皆華人之所不能。此未可與爭者五也。戎人皆騎士，利在坦途；中國用徒兵，喜於隘險。趙、魏之北，燕薊之南，千里之間，地平如砥，步騎之便，較然可知。國家若與契丹相持，則必屯兵邊上。少則懼強敵之眾，固須堅壁以自全；多則患飛輓之勞，必須逐寇而速返。我歸而彼至，我出而彼迴，則禁衞之驍雄，疲於奔命，鎮、定之封境，略無遺民。此未可與爭者六也。議者以陛下於契丹有所供億，謂之耗蠧，有所卑遜，謂之屈辱，微臣所見，則曰不然。且以漢祖英雄，猶輸貨於冒頓；神堯武略，尚稱臣於可汗。此謂達於權變，善於屈伸，所損者微，所利者大。必若因茲交構，遂成釁隙，自此則歲歲徵發，日日轉輸，困天下之生靈，空國家之府藏，此謂耗蠧，不亦甚乎！兵戈既起，將帥擅權，武吏功臣，過求姑息，邊藩遠郡，得以驕矜，外剛內柔，上凌下僭，此為屈辱，又非多乎！此未可與爭者七也。</p>
<p class="yinyong" id="p7"><a class="gg-link" href="#p7" onclick="return changeColor(this);"></a>願陛下思社稷之大計，采將相之善謀，勿聽樊噲之空言，宜納婁敬之逆耳。然後訓撫士卒，養育黔黎，積穀聚人，勸農習戰，以俟國有九年之積，兵有十倍之強，主無內憂，民有餘力，<span class="jiaozhusup">「有」原作「無」，據殿本、劉本改。</span>便可以觀彼之變，待彼之衰，用己之長，攻彼之短，舉無不克，動必成功。此計之上者也，惟陛下熟思之。</p>
<p class="yinyong" id="p8"><a class="gg-link" href="#p8" onclick="return changeColor(this);"></a>臣又以鄴都襟帶山河，表裏形勝，原田沃衍，戶賦殷繁，乃河朔之名藩，實國家之巨屏。即今主帥赴闕，軍府無人，臣竊思慢藏誨盜之言，恐非勇夫重閉之意，愿迴深慮，免起奸謀。欲希陛下暫整和鑾，略謀巡幸。雖櫛風沐雨，上勞於聖躬；而杜漸防微，實資於睿略。省方展義，今也其時。臣受主恩深，憂國情切，智小謀大，理淺詞繁，俯伏惟懼於僭踰，裨補或希於萬一，謹冒死以聞。</p>
<p class="" id="p9"><a class="gg-link" href="#p9" onclick="return changeColor(this);"></a>疏奏，留中不出。高祖召使人於內寢，傳密旨於維翰曰：「朕比以北面事之，煩懣不快，今省所奏，釋然如醒，朕計已決，卿可無憂。」</p>
<p class="em2" id="p10"><a class="gg-link" href="#p10" onclick="return changeColor(this);"></a>七年夏，高祖駕在鄴都，維翰自鎮來朝，改授晉昌軍節度使。少帝嗣位，徵拜侍中，監修國史，頻上言請與契丹和，為上將景延廣所否。明年，楊光遠搆契丹，有澶淵之役，凡制敵下令，皆出於延廣，維翰與諸相無所與之。及契丹退，維翰使親黨受寵於少帝者，密致自薦，曰：「陛下欲制北戎以安天下，非維翰不可。」<span class="jiazhu">案：歐陽史作維翰陰使人說帝，與薛史同。通鑑作或謂帝曰：「欲安天下，非桑維翰不可。」與薛史異。(舊五代史考異)</span>少帝乃出延廣守洛，以維翰守中書令，再為樞密使、弘文館大學士，繼封魏國公。事無巨細，一以委之，數月之間，百度寖理。然權位既重，而四方賂遺，咸湊其門，故仍歲之間，積貨鉅萬，由是澆競輩得以興謗。未幾，內客省使李彥韜、端明殿學士馮玉皆以親舊用事，與維翰不協，間言稍入，維翰漸見疏忌，將加黜退，賴宰相劉昫、李崧奏云：「維翰元勳，且無顯過，不宜輕有進退。」少帝乃止。尋以馮玉為樞密使，以分維翰之權。</p>
<p class="em2" id="p11"><a class="gg-link" href="#p11" onclick="return changeColor(this);"></a>後因少帝微有不豫，維翰曾密遣中使達意於太后，請為皇弟重睿擇師傅以教道之，少帝以此疑其有他。俄而馮玉作相，與維翰同在中書，會舍人盧價秩滿，<span class="jiazhu">盧價，原本作「盧侍」，今從歐陽史改正。(影庫本粘籤)</span>玉乃下筆除價為工部侍郎，維翰曰：「詞臣除此官稍慢，恐外有所議。」因不署名，屬維翰休假，玉竟除之，自此維翰與玉尤不相協。俄因少帝以重睿擇師傅言於玉，玉遂以詞激帝，帝尋出維翰為開封府尹，維翰稱足疾，罕預朝謁，不接賓客。</p>
<p class="em2" id="p12"><a class="gg-link" href="#p12" onclick="return changeColor(this);"></a>是歲，秋霖經月不歇。一日，維翰出府門由西街入內，至國子門，馬忽驚逸，御者不能制，維翰落水，久而方蘇。或言私邸亦多怪異，親黨咸憂之。及戎王至中渡橋，維翰以國家安危繫在朝夕，迺詣執政異其議，又求見帝，復不得對。維翰退而謂所親曰：「若以社稷之靈，天命未改，非所能知也；若以人事言之，晉氏將不血食矣。</p>
<p class="em2" id="p13"><a class="gg-link" href="#p13" onclick="return changeColor(this);"></a>開運三年十二月十日，王師既降契丹，十六日，張彥澤以前鋒騎軍陷都城，戎王遣使遺太后書云：「可先使桑維翰、景延廣遠來相接，甚是好事。」是日凌旦，都下軍亂，宮中火發。維翰時在府署，左右勸使逃避，維翰曰：「吾國家大臣，何所逃乎？」即坐以俟命。時少帝已受戎王撫慰之命，乃謀自全之計，因思維翰在相時，累貢謀畫，請與契丹和，慮戎王到京窮究其事，則顯彰己過，故欲殺維翰以滅其口，因令圖之。張彥澤既受少帝密旨，<span class="jiazhu">案通鑑考異云：彥澤既降契丹，豈肯復受少帝之命，當係彥澤自以私怨殺維翰，非受命于少帝也。(舊五代史考異)</span>復利維翰家財，乃稱少帝命召維翰。維翰束帶乘馬，行及天街，與李崧相遇，交談之次，有軍吏於馬前揖維翰赴侍衞司，維翰知其不可，顧謂崧曰：「侍中當國，今日國亡，翻令維翰死之，何也？」崧甚有愧色。是日，彥澤遣兵守之，十八日夜，為彥澤所害，時年四十九。即以衣帶加頸，報戎王云，維翰自經而死。戎王報曰：「我本無心害維翰，維翰不合自剄。」戎王至闕，使人驗其狀，令殯於私第，厚撫其家，所有田園邸第，並令賜之。<span class="jiazhu">案：歐陽史作以尸賜其家，而貲財悉為彥澤所掠。(舊五代史考異)</span>及漢高祖登極，詔贈尚書令。</p>
<p class="em2" id="p14"><a class="gg-link" href="#p14" onclick="return changeColor(this);"></a>維翰少時所居，恆有魑魅，家人咸畏之，維翰往往被竊其衣，撮其巾櫛，而未嘗改容。當兩朝秉政，出上將楊光遠、景延廣俱為洛川守；又嘗一制除節將十五人，各領軍職，無不屈而服之。理安陽除民弊二十餘事，在兗、海擒豪賊過千人，亦寇恂、尹翁歸之流也。</p>
<p class="em2" id="p15"><a class="gg-link" href="#p15" onclick="return changeColor(this);"></a>開運中，朝廷以長子坦為屯田員外郎，次子塤為祕書郎。維翰謂同列曰：「漢代三公之子為郎，廢已久矣，近或行之，甚諠外議。」乃抗表固讓不受，尋改坦為大理司直，塤為秘書省正字，議者美之。</p>
<p class="em2" id="p16"><a class="gg-link" href="#p16" onclick="return changeColor(this);"></a>初，高祖在位時，詔廢翰林學士院，由是併內外制皆歸閣下，命舍人直內廷，數年之間，尤重其選。及維翰再居宥密，不信宿，奏復置學士院，凡署職者，皆其親舊。時議者以維翰相業素高，公望所屬，雖除授或黨，亦弗之咎也。<span class="jiazhu">永樂大典卷七千三百三十九。　　五代史補：桑維翰形貌甚怪，往往見之者失次。張彥澤素以驍勇稱，每謁候，雖冬月未嘗不雨汗。及中渡變生，彥澤引蕃部至，欲逞其威，乃領眾突入開封府，弓矢亂發，且問：「桑維翰安在？」維翰聞之，乃厲聲曰：「吾為大臣，使國家如此，甚死宜矣。張彥澤安得無禮！」乃升廳安坐數之曰：「汝有何功，帶使相已臨方面，當國家危急，不能盡犬馬之力以為報効，一旦背叛，助契丹作威為賊，汝心安乎？」彥澤覩其詞氣慨然，股慄不敢仰視，退曰：「吾不知桑維翰何人，今日之下，威稜猶如此，其再可見耶！」是夜，令壯士就府縊殺之。當維翰之縊也，猶瞋目直視，噓其氣再三，每一噓皆有火出，其光赫然，三噓之外，火盡滅，就視則奄然矣。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>趙瑩，字玄輝，華陰人也。<span class="jiazhu">華陰，原本作「華夏」，今從歐陽史改正。(影庫本粘籤)</span>曾祖溥，江陵縣丞。祖孺，祕書正字。父居晦，為農。瑩風儀美秀，性復純謹。梁龍德中，始解褐為康延孝從事。後唐同光中，延孝鎮陝州，會莊宗伐蜀，命延孝為騎將。將行，留瑩監修金天神祠。功既集，忽夢神召於前亭，待以優禮，謂瑩曰：「公富有前程，所宜自愛。」因遺一劍一笏，覺而駭異。明宗即位，以高祖為陝府兩使留後，瑩時在郡，以前官謁之，一見如舊相識，即奏署管記。高祖歷諸鎮皆從之，累使闕下，官至御史大夫，賜金紫。高祖再鎮并州，位至節度判官，高祖建號，授瑩翰林學士承旨、金紫光祿大夫、戶部侍郎，知太原府事，尋遷門下侍郎、同平章事、監修國史。車駕入洛，使持聘謝契丹，及還，加光祿大夫兼吏部尚書，判戶部。</p>
<p class="em2" id="p18"><a class="gg-link" href="#p18" onclick="return changeColor(this);"></a>初，瑩為從事，丁母憂，高祖不許歸華下，以麤縗隨幕，人或短之。及入相，以敦讓汲引為務。監修國史日，以唐代故事殘缺，署能者居職，纂補實錄及修正史二百卷行於時，瑩首有力焉。少帝嗣位，拜守中書令。明年，檢校太尉本官，出為晉昌軍節度使。是時，天下大蝗，境內捕蝗者獲蝗一斗，給粟一斗，使飢者獲濟，遠近嘉之。未幾，移鎮華州，歲餘入為開封尹。</p>
<p class="em2" id="p19"><a class="gg-link" href="#p19" onclick="return changeColor(this);"></a>開運末，馮玉、李彥韜用事，以桑維翰才望素重，而瑩柔而可制，因共稱之，乃出維翰，復瑩相位，加弘文館大學士。及李崧、馮玉議出兵應接趙延壽，而以杜重威為都督部署，瑩私謂馮、李曰：「杜中令國之懿親，所求未愜，心恆怏怏，安可更與兵權？若有事邊陲，只李守貞將之可也。」</p>
<p class="em2" id="p20"><a class="gg-link" href="#p20" onclick="return changeColor(this);"></a>及契丹陷京城，契丹主遷少帝於北塞，瑩與馮玉、李彥韜俱從。<span class="jiazhu">李彥韜，原本脫「彥」字，今從通鑑增入。(影庫本粘籤)</span>契丹永康王代立，授瑩太子太保。<span class="jiazhu">案：遼史作太子太傅。(舊五代史考異)</span>周廣順初，遣尚書左丞田敏報命於契丹，遇瑩於幽州。瑩得見華人，悲悵不已，謂田敏曰：「老身漂零寄於此，近聞室家喪逝，弱子無恙，蒙中朝皇帝倍加存恤，東京舊第本屬公家，亦聞優恩特給善價，老夫至死無以報效。」於是南望稽首，涕泗潢流。先是，漢高祖以入蕃將相第宅徧賜隨駕大臣，故以瑩第賜周太祖。太祖時為樞密副使，召瑩子前刑部郎中易則告之曰：「所賜第，除素屬版籍外，如有別契券為己所置者，可歸本直。」即以千餘緡遺易則。易則惶恐辭讓，周太祖堅與之方受，故瑩言及之。未幾，瑩卒於幽州，時年六十七。</p>
<p class="em2" id="p21"><a class="gg-link" href="#p21" onclick="return changeColor(this);"></a>瑩初被疾，遣人祈告於契丹主，願歸骨於南朝，使羈魂幸復鄉里，契丹主閔而許之。及卒，遣其子易從、家人數輩護喪而還，仍遣大將送至京師。周太祖感歎久之，詔贈太傅，仍賜其子絹五百疋，以備喪事，令歸葬於華陰故里。<span class="jiazhu">永樂大典卷一萬六千九百九十一。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>劉昫，字耀遠，涿州歸義人也。祖乘，幽府左司馬；父因，幽州巡官。昫神彩秀拔，文學優贍，與兄晅、弟皥，俱有鄉曲之譽。唐天祐中，契丹陷其郡，昫被俘至新州，逃而獲免。後居上國大寧山，與呂夢奇、張麟結庵共處，以吟誦自娛。</p>
<p class="em2" id="p23"><a class="gg-link" href="#p23" onclick="return changeColor(this);"></a>會定州連帥王處直以其子都為易州刺史，署昫為軍事衙推。及都去任，乞假還鄉，都招昫至中山。會其兄晅自本郡至，都薦於其父，尋署為節度衙推，不踰歲，命為觀察推官。歷二年，都篡父位。時都有客和少微素嫉晅，搆而殺之，昫越境而去，寓居浮陽，節度使李存審辟為從事。莊宗即位，授太常博士，尋擢為翰林學士，繼改膳部員外郎，賜緋；比部郎中，賜紫。丁母憂，服闋，授庫部郎中，依舊充職。明宗即位，拜中書舍人，歷戶部侍郎、<span class="jiazhu">案歐陽史作兵部侍郎。　　案：薛史唐明宗紀作兵部侍郎，與此傳異。歐陽史從薛史本紀。(舊五代史考異)</span>端明殿學士。明宗重其風儀，愛其溫厚，長興中，拜中書侍郎兼刑部尚書、平章事。時昫入謝，遇大祠，明宗不御中興殿，閤門白：「舊禮，宰相謝恩，須正殿通喚，請候來日。」樞密使趙延壽曰：「命相之制，下已數日，中謝無宜後時。」因即奏之，遂謝於端明殿。昫自端明殿學士拜相，而謝於本殿，士子榮之。</p>
<p class="em2" id="p24"><a class="gg-link" href="#p24" onclick="return changeColor(this);"></a>清泰初，兼判三司，加吏部尚書、門下侍郎，監修國史。時與同列李愚不協，動至忿爭，時論非之。未幾，俱罷知政事，昫守右僕射，以張延朗代判三司。初，唐末帝自鳳翔至，切於軍用，時王玫判三司，詔問錢穀，玫具奏其數，及命賞軍，甚愆於素。<span class="jiazhu">案通鑑云：帝問王玫以府庫之實，對有數百萬在。既而閱實，金帛不過三萬兩匹。(舊五代史考異)</span>末帝怒，用昫代玫，昫乃搜索簿書，命判官高延賞計窮詰勾，及積年殘租，或場務販負，皆虛係賑籍，條奏其事，請可徵者急督之，無以償官者蠲除之。<span class="jiazhu">案通鑑清泰元年八月，<span class="jiaozhusup">「元」原作「二」，據通鑑卷二七九改。</span>免諸道逋租三百三十八萬。(舊五代史考異)</span>吏民相與歌詠，唯主典怨沮。及罷相之日，羣吏相賀，昫歸，無一人從之者，蓋憎其太察故也。</p>
<p class="em2" id="p25"><a class="gg-link" href="#p25" onclick="return changeColor(this);"></a>天福初，張從賓作亂於洛陽，害皇子重乂，詔為東都留守，判河南府事，尋以本官判鹽鐵。未幾，奉使入契丹，還遷太子太保兼左僕射，封譙國公，俄改太子太傅。開運初，授司空、平章事，監修國史，復判三司。契丹主至，不改其職。昫以眼疾乞休致，契丹主降偽命授昫守太保。<span class="jiazhu">案：歐陽史作罷為太保。(舊五代史考異)</span>契丹主北去，留於東京。其年夏，以病卒，年六十。漢高祖登極，贈太保。</p>
<p class="em2" id="p26"><a class="gg-link" href="#p26" onclick="return changeColor(this);"></a>初，昫避難河朔，匿於北山蘭若，有賈少瑜者為僧，輟衾袍以溫燠之。及昫官達，致少瑜進士及第，拜監察御史，聞者義之。<span class="jiazhu">永樂大典卷九千九十八。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>馮玉。<span class="jiazhu">案：以下有闕文。歐陽史云：字景臣，定州人。(舊五代史考異)　　馮玉傳，永樂大典闕全篇。其散見各韻者，尚存三條，今排比前後，以存大概。(影庫本粘籤)</span>少帝嗣位，納馮后於中宮，后即玉之妹也。玉既聯戚里，恩寵彌厚，俄自知制誥、中書舍人出為潁州團練使，遷端明殿學士、戶部侍郎，尋加右僕射，軍國大政，一以委之。<span class="jiazhu">永樂大典卷一萬三百三十。　　案：以下有闕文。通鑑云：玉每喜承迎帝意，由是益有寵。嘗有疾在家，帝謂諸宰相曰：「自刺史而上，俟馮玉出，乃得除。」其倚任如此。玉乘勢弄權，四方賂遺，輻輳其門，由是朝政日壞。(舊五代史考異)</span>張彥澤陷京城，軍士爭湊其第，家財臣萬，一夕罄空。翌日，玉假蓋而出，猶繞指以諂彥澤，且請令引送玉璽於契丹主，將利其復用。<span class="jiazhu">永樂大典卷一萬三百三十。</span>玉從少帝北遷，契丹命為太子少保。至周太祖廣順二年，其子傑自幽州不告父而亡歸，<span class="jiaozhusup">「其子」二字原無。影庫本粘籤云：「『二年』下，以文義推之，當有『其子』二字，今原文脫落，未敢以意增補，姑仍其舊，附識于此。」今據殿本、劉本補。</span>玉懼譴責，尋以憂恚卒於蕃中。<span class="jiazhu">永樂大典卷一萬七千一百九十五。　　五代史補：馮玉嘗為樞密使，有朝使馬承翰素有口辨，一旦持刺來謁玉，玉覽刺輒戲曰：「馬既有汗，宜卸下鞍。」承翰應聲曰：「明公姓馮，可謂死囚逢獄。」玉自以言失，遽延而謝之。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>殷鵬，字大舉，大名人也。以雋秀為鄉曲所稱，弱冠擢進士第。唐閔帝之鎮魏州，聞其名，辟為從事。及即位，命為右拾遺，歷左補闕、考功員外郎，充史館修撰，遷刑部郎中。鵬姿顏若婦人，而性巧媚。天福中，擢拜中書舍人，與馮玉同職。玉本非代言之才，所得除目，<span class="jiaozhusup">劉本同，殿本「除目」作「詞目」。影庫本批校云：「除目二字疑訛。」按奉帝命手書，由學士院草制者，稱為「除目」，見歐陽史卷二七劉延朗傳，批校誤。</span>多託鵬為之。玉嘗以「姑息」字問於人，人則以「辜負」字教之，玉乃然之，當時以為笑端。鵬之才比玉雖優，其纖佞過之。後玉出郡，借第以處之，分祿食之。及玉為樞密使，擢為本院學士，每有庶僚乘鞹謁玉，故事，宰臣以履見之，鵬多在玉所，見客亦然。有丞郎王易簡退而有言，鵬銜之。及契丹入汴，有人獲玉與鵬有籤記字，皆朝廷上列有不得志欲左授者，則易簡是其首焉。玉既北行，鵬亦尋以病卒。<span class="jiazhu">永樂大典卷二千二百六。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>史臣曰：維翰之輔晉室也，罄弼諧之志，參締搆之功，觀其効忠，亦可謂社稷臣矣。況和戎之策，固非誤計，及國之亡也，彼以滅口為謀，此掇歿身之禍，則畫策之難也，豈期如是哉！是以韓非慨慷而著說難者，當為此也，悲夫！趙瑩際會風雲，優游藩輔，雖易簀於絕域，終歸柩於故園，蓋仁信之行通於遐邇故也。劉昫有真相之才，克全嘉譽，馮玉乘君子之器，終歿窮荒，其優劣可知矣。<span class="jiazhu">永樂大典卷三千二百六。</span></p>
</div></body></html>