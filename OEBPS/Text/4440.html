<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷六十八·唐書四十四·列傳第二十</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第二十</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>薛廷珪，其先河東人也。父逢，咸通中為祕書監，以才名著于時。廷珪，中和年在西川登進士第，累歷臺省。<span class="jiazhu">【案舊唐書：大順初，累遷司勳員外郎、知制誥。(舊五代史考異)】</span>乾寧中，為中書舍人。駕在華州，改散騎常侍，尋請致仕，客遊蜀川。昭宗遷洛陽，徵為禮部侍郎。<span class="jiazhu">【案舊唐書：光化中，復為中書舍人，遷刑部、吏部二侍郎，權知禮部貢舉，拜尚書左丞。(舊五代史考異)】</span>時柳璨屠害朝士，衣冠畢罹其毒，廷珪以居常退讓獲全。<span class="jiazhu">【案新唐書：朱全忠兼四鎮，廷珪以官告使至汴，客將先見，諷其拜。廷珪佯不曉，曰：「吾何德，敢受令公拜乎！」及見，卒不肯加禮。(舊五代史考異)】</span>入梁為禮部尚書。莊宗平定河南，以廷珪年老，除太子少師致仕。<span class="jiazhu">【案通鑑：廷珪與李琪嘗為太祖冊禮使。(舊五代史考異)】</span>同光三年九月卒。贈右僕射。所著鳳閣詞書十卷、克家志五卷，並行于世。初，廷珪父逢，著鑿混沌、真珠簾等賦，<span class="jiazhu">【珠簾，原本作「殊廉」，今據文苑英華改正。(影庫本粘籤)】</span>大為時人所稱。廷珪既壯，亦著賦數十篇，同為一集，故目曰克家志。<span class="jiazhu">【永樂大典卷二萬一千三百六十七。】</span></p>
<p class="em2" id="p1"><a class="gg-link" href="#p1" onclick="return changeColor(this);"></a>崔沂，<span class="jiazhu">【案新唐書宰相世系表：沂，字德潤。(舊五代史考異)】</span>大中時宰相魏公鉉之幼子也。兄沆，廣明初亦為宰輔。沂舉進士第，歷監察、補闕。昭宗時，累遷至員外郎<span class="jiaozhusup">「郎」字原無，據殘宋本冊府卷五五三補。明本冊府作「累遷員外郎」。</span><span class="shadow dn jiaozhu" id="jiaozhu00" name="jiaozhu00">累遷至員外郎　「郎」字原無，據殘宋本冊府卷五五三補。明本冊府作「累遷員外郎」。</span>、知制誥。性抗厲守道，而文藻非優，嘗與同舍顏蕘、錢珝俱秉筆，<span class="jiazhu">【同舍，原本作「周舍」，今據文改正。(影庫本粘籤)】</span>見蕘、珝贍速，草制數十，無妨譚笑，而沂自愧。翌日，謁國相訴曰：「沂疏淺，不足以供詞翰之職。」相輔然之，移為諫議大夫。入梁，為御史司憲，糾繆繩違，不避豪右。</p>
<p class="em2" id="p2"><a class="gg-link" href="#p2" onclick="return changeColor(this);"></a>開平中，金吾街使寇彥卿入朝，過天津橋，市民梁現者不時迴避，<span class="jiazhu">【梁現，冊府元龜作梁觀，考通鑑注亦作現，今仍其舊。(影庫本粘籤)】</span>前導伍伯捽之，投石欄以致斃。彥卿自前白於梁祖，梁祖命通事舍人趙可封宣諭，令出私財與死者之家，以贖其罪。沂奏劾曰：「彥卿位是人臣，無專殺之理。況天津橋御路之要，正對端門，當車駕出入之途，非街使震怒之所。況梁現不時迴避，其過止於鞭笞，捽首投軀，深乖朝憲，請論之以法。」梁祖惜彥卿，令沂以過失論，沂引鬬競律，以怙勢力為罪首，下手者減一等。又鬬毆條，不鬬故毆傷人者，加傷罪一等。沂表入，責授彥卿游擊將軍、左衞中郎將。沂剛正守法，人士多之。遷左司侍郎，改太常卿，轉禮部尚書。</p>
<p class="em2" id="p3"><a class="gg-link" href="#p3" onclick="return changeColor(this);"></a>貞明中，帶本官充西京副留守。時張全義留守、天下兵馬副元帥、河南尹、判六軍諸衞事、守太尉、中書令、魏王，名位之重，冠絕中外。沂至府，客將白以副留守合行廷禮，沂曰：「張公官位至重，然尚帶府尹之名，不知副留守見尹之儀何如？」全義知之，遽引見沂，勞曰：「彼此有禮，俱老矣，勿相勞煩。」莊宗興復唐室，復用為左丞，判吏部尚書銓選司，坐累謫石州司馬。明宗即位，召還，復為左丞。以衰疾告老，授太子少保致仕。卒於龍門之別墅，時年七十餘。贈太子少傅。<span class="jiazhu">【永樂大典卷二千七百四十。】</span></p>
<p class="em2" id="p4"><a class="gg-link" href="#p4" onclick="return changeColor(this);"></a>劉岳，字昭輔。其先遼東襄平人，元魏平定遼東，徙家于代，隨孝文遷洛，遂為洛陽人。八代祖民部尚書渝國公政會，<span class="jiazhu">【渝國公，原本作「諭國公」，今據新唐書劉政會傳改正。(影庫本粘籤)】</span>武德時功臣。祖符，蔡州刺史。父珪，洪洞縣令。符有子八人，皆登進士第，珪之母弟瓌、玕，異母弟崇夷、崇龜、崇望、<span class="jiazhu">【崇望，原本作「崇梁」，考新、舊唐書及北夢瑣言俱作「崇望」，知原本「梁」字係傳寫之誤，今改正。(影庫本粘籤)】</span>崇魯、崇謩。崇龜，乾寧中廣南節度使；崇望，乾寧中宰相；崇魯、崇謩、崇夷並歷朝省。</p>
<p class="em2" id="p5"><a class="gg-link" href="#p5" onclick="return changeColor(this);"></a>岳少孤，亦進士擢第，歷戶部巡官、鄭縣簿、直史館，轉左拾遺、侍御史。梁貞明初，召入翰林為學士。岳為文敏速，尤善談諧，在職累遷戶部侍郎，在翰林十二年。莊宗入汴，隨例貶均州司馬，尋丁母憂，許自貶所奔喪，服闋，授太子詹事。明宗即位，歷兵部吏部侍郎、祕書監、太常卿。卒年五十六。贈吏部尚書。岳文學之外，通於典禮。天成中，奉詔撰新書儀一部，文約而理當，<span class="jiazhu">【案：歐陽史謂其事出鄙俚，兩史褒貶，微有異同。(舊五代史考異)】</span>今行於世。</p>
<p class="em2" id="p6"><a class="gg-link" href="#p6" onclick="return changeColor(this);"></a>子溫叟，仕至御史中丞。<span class="jiazhu">【永樂大典卷九千九十八。　　案東都事略：溫叟以父名岳，終身不聽樂。宋史云：晉少帝時，溫叟充翰林學士。初，岳仕後唐，嘗居內署，至是溫叟復居斯任，時人榮之。溫叟既受命，歸為母壽，候立堂下，須臾，聞樂聲，兩青衣舉箱出庭，奉紫袍兼衣。母命捲簾，見溫叟曰：「此即爾父在禁中日內庫所賜者。」溫叟拜受泣下。　　案：岳仕梁已為翰林學士，宋史作仕後唐，歷內署，微異。(舊五代史考異)　　案國老談苑云：劉溫叟方正守道，以名教為己任。幼孤，事母以孝聞。其母甚賢。初為翰林學士，私庭拜母，母即命二婢箱擎公服、金帶，置于階下，謂溫叟曰：「此汝父長興中入翰林時所賜也。自先君子薨背以來，嘗懼家門替墜，今汝能自致青雲，繼父之職，可服之無愧矣。」因欷歔掩泣。溫叟伏地號慟，退就別寢，素衣蔬食，追慕數日，然後服之，士大夫以為得禮。(殿本)　　考劉岳在貞明中已為翰林學士，至唐長興中復為學士，薛史未及詳載。(孔本)】</span></p>
<p class="em2" id="p7"><a class="gg-link" href="#p7" onclick="return changeColor(this);"></a>封舜卿，<span class="jiazhu">【案：原本有闕文。據新唐書宰相世系表，封氏世居渤海蓚縣。舜卿，字贊聖。父敖，字碩夫，戶部尚書<span class="jiaozhusup">「聖父敖字碩夫戶部」八字原缺，據殿本、劉本補。</span><span class="shadow dn jiaozhu" id="jiaozhu01" name="jiaozhu01">舜卿字贊聖父敖字碩夫戶部尚書　「聖父敖字碩夫戶部」八字原缺，據殿本、劉本補。</span>、渤海縣男。唐書有傳。(舊五代史考異)】</span>仕梁，為禮部侍郎，知貢舉。<span class="jiazhu">【案太平廣記引王氏見聞錄云：封舜卿文詞特異，才地兼優。梁使聘於蜀，時岐、梁眦睚，關路不通，遂泝漢江而上。考薛史本紀及通鑑俱不載封舜卿使蜀事。(孔本)】</span>開平三年，奉使幽州，以門生鄭致雍從行，復命之日，又與致雍同受命入翰林為學士。致雍有俊才，舜卿雖有文辭，才思拙澀，及試五題，不勝困弊，因託致雍秉筆，當時譏者以為座主辱門生。<span class="jiazhu">【冊府元龜卷九百三十九。　　案：以下有闕文。(殿本)】</span>莊宗同光已來，累歷清顯。封氏自太和以來，世居兩制，以文筆稱于時。舜卿從子渭，<span class="jiazhu">【案世系表：渭，字希叟。(舊五代史考異)】</span>昭宗遷雒時，為翰林學士，舜卿為中書舍人，叔姪對掌內外制。</p>
<p class="em2" id="p8"><a class="gg-link" href="#p8" onclick="return changeColor(this);"></a>從子翹，於梁貞明中亦為翰林學士。<span class="jiazhu">【冊府元龜卷七百七十一。】</span>天成中，為給事中，因轉對上言，以星辰合度，風雨應時，請御前香一合，帝親爇一炷，餘令於塔廟中焚之，貴表精至。議者以翹時推名族，出朝苑，登瑣闈，甚有巖廊之望，而忽有此請，乃近諸妖佞耳，物望由是減之。<span class="jiazhu">【永樂大典卷六千三十四。　　案：封舜卿傳，永樂大典中僅存一條，今採冊府元龜以存梗概。】</span></p>
<p class="em2" id="p9"><a class="gg-link" href="#p9" onclick="return changeColor(this);"></a>竇夢徵，同州人。<span class="jiazhu">【案：通鑑作棣州人。(舊五代史考異)】</span>少苦心為文，登進士第，歷校書郎，自拾遺召入翰林，充學士。梁貞明中，加兩浙錢鏐元帥之命，夢徵以鏐無功於中原，兵柄不宜虛授，其言切直。梁末帝以觸時忌，左授外任。<span class="jiazhu">【案玉堂閒話：夢徵抱麻哭於朝，翌日謫掾于東州。通鑑采用之。據梁末帝紀，夢徵貶蓬萊尉。(舊五代史考異)　　玉堂閒話：竇以錢公無功于本朝，僻在一方，坐邀恩澤，不稱是命，乃抱麻哭于朝。翌日，竇謫掾于東州。(殿本)】</span>有頃，復召為學士。及莊宗入汴，夢徵以例貶沂州，<span class="jiazhu">【沂州，原本作「忻州」，今據莊宗本紀改正。(影庫本粘籤)】</span>居嘗感梁末帝舊恩，因為祭故君文云：「嗚呼！四海九州，天迴眷命，一女二夫，人之不幸。當革故以鼎新，若金銷而火盛，必然之理，夫何足競」云。秉筆者皆許之，尋量移宿州。天成初，遷中書舍人，復入為翰林學士、工部侍郎。卒，贈禮部尚書。<span class="jiazhu">【案玉堂閒話云：竇失意被謫，嘗鬱鬱不樂，曾夢有人謂曰：「君無自苦，不久當復故職。然將來慎勿為丞相，苟有是命，當萬計避之。」其後竇復居禁職。有頃，遷工部侍郎。竇忽憶夢中所言，深惡其事，然已受命，不能遜避，未幾果卒。(舊五代史考異)】</span>夢徵隨計之秋，文稱甚高，尤長於牋啟，編為十卷，目曰東堂集，行於世。<span class="jiazhu">【永樂大典卷一萬九千三百五十四。】</span></p>
<p class="em2" id="p10"><a class="gg-link" href="#p10" onclick="return changeColor(this);"></a>李保殷，河南洛陽人也。昭宗朝，自處士除太子正字，改錢塘縣尉。浙東帥董昌辟為推官，調補河府兵曹參軍，歷長水令、毛詩博士，累官至太常少卿、端王傅，入為大理卿。撰刑律總要十二卷。與兵部侍郎郗殷象論刑法事，左降房州司馬。同光初，授殿中監。以其素有明法律之譽，拜大理卿，未滿秩，屬為人所制。保殷曰：「人之多辟，無自立辟。」乃謝病以歸，卒於洛陽。<span class="jiazhu">【永樂大典卷一萬三百八十九。】</span></p>
<p class="em2" id="p11"><a class="gg-link" href="#p11" onclick="return changeColor(this);"></a>歸藹，字文彥，吳郡人也。曾祖登，祖融，父仁澤，位皆至列曹尚書、觀察使。藹登進士第，及升朝，遍歷三署。<span class="jiazhu">【案：以下疑有闕文。據舊唐書昭宗紀：天祐元年七月，宴于文思殿。朱全忠入，百官或坐于廊下，全忠怒，笞通引官何凝。丙寅，制金紫光祿大夫、行御史中丞、上柱國韓儀責授棣州司馬，侍御史歸藹責授登州司戶，坐百官傲全忠也。此事應見薛史，今無可考。】</span>同光初，為尚書右丞，遷刑、戶二部侍郎，以太子賓客致仕，卒年七十六。<span class="jiazhu">【永樂大典卷二千七百二。】</span></p>
<p class="em2" id="p12"><a class="gg-link" href="#p12" onclick="return changeColor(this);"></a>孔邈<span class="jiaozhusup">殿本、劉本同。冊府卷八０八、卷八八三此下有「兗州曲阜人」五字，下文「神氣溫厚」下冊府卷八八三有「綽有素風」四字。</span><span class="shadow dn jiaozhu" id="jiaozhu02" name="jiaozhu02">孔邈　殿本、劉本同。冊府卷八０八、卷八八三此下有「兗州曲阜人」五字，下文「神氣溫厚」下冊府卷八八三有「綽有素風」四字。</span>，文宣王四十一代孫。身長七尺餘，神氣溫厚。登進士第，歷校書郎、萬年尉，充集賢校理，<span class="jiazhu">【永樂大典卷二千九百二十五。】</span>為諫議大夫，以年老致仕。<span class="jiazhu">【冊府元龜卷八百九十九。案：孔邈傳，永樂大典中僅存一條。考冊府元龜云：乾寧五年，登進士第，除校書郎。崔遠在中書，奏萬年尉，充集賢校理，以親舅獨孤損方在廊廟，避嫌不赴職。蓋冊府元龜兼采後唐實錄之文，與薛史異。孔邈在後唐不應一無表見，今無可復考，謹錄原本如右。】</span></p>
<p class="em2" id="p13"><a class="gg-link" href="#p13" onclick="return changeColor(this);"></a>張文寶，昭宗朝諫議大夫顗之子也。文寶初依河中朱友謙為從事，莊宗即位於魏州，以文寶知制誥，歷中書舍人、刑部侍郎、左散騎常侍、知貢舉，遷吏部侍郎。文寶性雅淡稽古。長興初，奉使浙中，泛海船壞，水工以小舟救，文寶與副使吏部郎中張絢信風至淮南界，<span class="jiazhu">【案：通鑑作風飄至天長。胡三省注，疑天長地不通海。薛史作淮南界為得其實。(舊五代史考異)　　案：通鑑作風飄至天長，從者二百人<span class="jiaozhusup">「二」原作「五」，據通鑑卷二七八改。</span><span class="shadow dn jiaozhu" id="jiaozhu03" name="jiaozhu03">從者二百人　「二」原作「五」，據通鑑卷二七八改。</span>，所存者五人。胡三省云：天長縣在揚州西一百一十里，其地北不至淮，東不至海，豈小舟隨風所能至。通州海門縣崇明鎮東海中有大洲，謂之天賜鹽場，舟人揚帆遇順，東南可以徑至明州定海<span class="jiaozhusup">原作「東寄往明州」，據通鑑卷二七八注改。</span><span class="shadow dn jiaozhu" id="jiaozhu04" name="jiaozhu04">東南可以徑至明州　原作「東寄往明州」，據通鑑卷二七八注改。</span>，西南可以至許浦、達蘇州，恐是此處。(孔本)】</span>偽吳楊溥禮待甚至，兼厚遺錢幣、食物。文寶受其食物，反其錢幣，吳人善之，送文寶等復至杭州宣國命，還青州，卒。</p>
<p class="em2" id="p14"><a class="gg-link" href="#p14" onclick="return changeColor(this);"></a>子吉，嗣位邑宰。<span class="jiazhu">【永樂大典卷六千三百九十。】</span></p>
<p class="em2" id="p15"><a class="gg-link" href="#p15" onclick="return changeColor(this);"></a>陳乂，薊門人也。<span class="jiazhu">【薊門，原本作「葪門」，今據文改正。(影庫本粘籤)】</span>少好學，善屬文。因避亂，客於浮陽，轉徙於大梁，梁將張漢傑延於私邸，表授太子舍人。莊宗平梁，郭崇韜遙領常山，召居賓榻，崇韜從魏王繼岌伐蜀，署為招討判官。崇韜死，明宗即位，隨任圜歸闕，圜薦之於朝，除膳部員外郎、知制誥，累遷中書舍人。<span class="jiazhu">【案：通鑑作閏月，以膳部郎中、知制誥陳乂為給事中，充樞密直學士，與此傳互有詳略。(舊五代史考異)】</span>乂性陰僻，寡與人合，不為當路所與，尋移左散騎常侍，由是忿以成疾，踰月而卒。</p>
<p class="em2" id="p16"><a class="gg-link" href="#p16" onclick="return changeColor(this);"></a>乂微有才術，嘗自恃其能。為判官日，人有造者，垂帷深處，罕見其面。及居西掖，而姿態愈倨，位竟不至公卿，蓋器度促狹者也。然乂性孤執，尤廉於財。長興中，嘗自舍人銜命冊晉國公主石氏於太原，晉高祖善待之，但訝其高岸。人或有獻可於乂，宜陳一謳頌以稱晉高祖之美，可邀其厚賄耳。乂曰：「人生貧富，咸有定分，未有持天子命違禮以求利，既損國綱，且虧士行，乂今生所不為也。」聞者嘉之。晉高祖即位，贈禮部尚書。<span class="jiazhu">【永樂大典卷三千一百三十五。】</span></p>
<p class="em2" id="p17"><a class="gg-link" href="#p17" onclick="return changeColor(this);"></a>劉贊，<span class="jiazhu">【案：通鑑作劉瓚。(舊五代史考異)】</span>魏州人也。幼有文性。父玭，為令錄，誨以詩書，夏月令服青襦單衫。玭每肉食，別置蔬食以飯贊，謂之曰：「肉食，君之祿也。爾欲食肉，當苦心文藝，自可致之，吾祿不可分也。」繇是贊及冠有文辭，年三十餘登進士第。</p>
<p class="em2" id="p18"><a class="gg-link" href="#p18" onclick="return changeColor(this);"></a>魏州節度使羅紹威署巡官，罷歸京師，依開封尹劉鄩，久之，租庸使趙巖表為巡官，累遷至金部員外郎，職如故。莊宗入汴，租庸副使孔謙以贊里人，表為鹽鐵判官。天成中，歷知制誥、中書舍人。與學士竇夢徵同年登第，鄰居友善，夢徵卒，贊與同年楊凝式緦麻為位而哭，其家無嫡長，與視喪事，卹其孀稚，人士稱之。改御史中丞、刑部侍郎。<span class="jiazhu">【案：通鑑作兵部侍郎。(舊五代史考異)】</span></p>
<p class="em2" id="p19"><a class="gg-link" href="#p19" onclick="return changeColor(this);"></a>贊性雍和，與物無忤，居官畏慎，人若以私干之，雖權豪不能移其操。未幾，改秘書監，兼秦王傅。<span class="jiazhu">【案冊府元龜：秦王為元帥，秦王府判官、太子詹事王居敏與贊鄉曲之舊，以秦王盛年自恣，須朝中選端士納誨，冀其稟畏，乃奏薦贊焉。(舊五代史考異)】</span>贊節概貞素，忽聞其命，掩泣固辭，竟不能止。<span class="jiazhu">【案通鑑：瓚自以左遷，泣訴，不得免。胡三省注云：唐制，六部侍郎除吏部之外，餘皆從四品下；王傅從三品。然六部侍郎為嚮用，王傅為左遷，以職事有閒劇之不同也。當是時，從榮地居儲副，則秦王傅不可以閒官言。蓋以從榮輕佻峻急，恐豫其禍，故求脫耳。(舊五代史考異)】</span>時秦王參佐，皆新進小生，動多輕脫，每稱頌秦王功德，阿意順旨，祗奉談笑，惟贊從容諷議，必獻嘉言。秦王常接見賓僚及遊客，於酒筵之中，悉令秉筆賦詩。<span class="jiazhu">【案冊府元龜：時從榮溺于篇章，凡門客及通謁遊士，必坐于客次，自出題目，令賦一章，然後接見。(舊五代史考異)】</span>贊為師傅，亦與諸客混，然容狀不悅。秦王知其意，自是戒典客，贊至勿通，令每月一度至衙。<span class="jiazhu">【案言行龜鑑載：劉贊諫秦王曰：「殿下宜以孝敬為職，浮華非所尚也。」秦王不悅，戒閽者後弗引進。(舊五代史考異)】</span>贊既官係王府，不敢朝參，不通慶弔，但閉關喑嗚而已。及秦王得罪，或言贊止於朝降，<span class="jiazhu">【「朝降」二字疑有舛誤，考冊府元龜所引薛史亦作「朝降」，詳其文義，當為降為京朝官不至外謫也，今仍其舊。(影庫本粘籤)】</span>而贊已服麻衣備驢乘在門矣<span class="jiaozhusup">「贊」字原無，據冊府卷七一九、卷七三０補。</span><span class="shadow dn jiaozhu" id="jiaozhu05" name="jiaozhu05">贊已服麻衣備驢乘在門矣　「贊」字原無，據冊府卷七一九、卷七三０補。</span>。聞其言曰：「豈有國君之嗣，一旦舉室塗地，而賓佐朝降，得免死，幸也。」俄而臺史示勅，長流嵐州，即時赴貶所。在嵐州踰年，清泰二年春，詔歸田里。妻紇干氏塗中卒，贊比羸瘠，慟哭殆絕，因之亦病，行及石會關而卒，時年六十餘。<span class="jiazhu">【永樂大典卷九千九十九。】</span></p>
<p class="em2" id="p20"><a class="gg-link" href="#p20" onclick="return changeColor(this);"></a>史臣曰：自唐祚橫流，衣冠掃地，苟無端士，孰恢素風。如廷珪之文學，崔沂之剛正，劉岳之典禮，舜卿之掌誥，洎夢徵而下，皆蔚有貞規，無虧懿範，固可以為搢紳之圭表，聳朝廷之羽儀，以之垂名，夫何不韙。<span class="jiazhu">【永樂大典卷二千七百四十。】</span></p>
</div></body></html>