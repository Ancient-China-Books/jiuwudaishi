<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷三·梁書三·太祖紀第三</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>太祖紀第三</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>開平元年正月丁亥，帝迴自長蘆，次于魏州。節度使羅紹威以帝迴軍，<span class="jiazhu">羅紹威，原本作「昭威」，今據歐陽史改正。(影庫本粘籤)</span>慮有不測之患，由是供億甚至，因密以天人之望切陳之。帝雖拒而不納，然心德之。<span class="jiazhu">冊府元龜卷一百八十七。</span>壬寅，帝至自長蘆。是日有慶雲覆於府署之上。<span class="jiazhu">冊府元龜卷二百三。</span>甲辰，天子遣御史大夫薛貽矩來傳禪代之意。<span class="jiazhu">永樂大典卷五千一百四十九。</span>貽矩謁帝，陳北面之禮，帝揖之升階，貽矩曰：「殿下功德及人，三靈所卜已定。皇帝方議裁詔，行舜、禹之事，臣安敢違。」既而拜伏於砌下，帝側躬以避之。<span class="jiazhu">冊府元龜卷一百八十七。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>二月戊申，帝之家廟棟間有五色芝生焉，狀若芙蓉，紫煙蒙護，數日不散。又，是月，家廟第一室神主上，有五色衣自然而生，識者知梁運之興矣。<span class="jiazhu">永樂大典卷一萬七千一百六十七。</span>唐乾符中，木星入南斗，數夕不退，諸道都統晉國公王鐸觀之，問諸知星者吉凶安在，咸曰：「金火土犯斗即為災，唯木當為福耳。」或亦然之。時有術士邊岡者，洞曉天文，博通陰陽曆數之妙，窮天下之奇祕，有先見之明，雖京房、管輅不能過也。鐸召而質之，岡曰：「惟木為福神，當以帝王占之。然則非福於今，必當有驗於後，未敢言之，請他日證其所驗。」一日，又密召岡，因堅請語其詳，至於三四，岡辭不獲。鐸乃屏去左右，岡曰：「木星入斗，帝王之兆也。木在斗中，『朱』字也。以此觀之，將來當有朱氏為君者也，天戒之矣。且木之數三，其禎也應在三紀之內乎。」鐸聞之，不復有言。<span class="jiazhu">冊府元龜卷二百三。</span>天后朝有讖辭云：「首尾三鱗六十年，兩角犢子自狂顛，龍蛇相鬬血成川。」當時好事者解云：「兩角犢子，牛也，必有牛姓干唐祚。」故周子諒彈牛仙客，李德裕謗牛僧孺，皆以應圖讖為辭。然「朱」字「牛」下安「八」，<span class="jiazhu">「牛」下安「八」，原本作「牛不安八」，今據文改正。(影庫本粘籤)</span>八即角之象也，故朱滔、朱泚構喪亂之禍，冀無妄之福，豈知應之帝也。<span class="jiazhu">永樂大典卷一萬九千三百九十六。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>四月，唐帝御札勅宰臣張文蔚等備法駕奉迎梁朝。<span class="jiazhu">通鑑考異引薛史。</span>宋州刺史王臯進赤烏一雙。又，宰臣張文蔚正押傳國寶、玉冊、金寶及文武羣官、諸司儀仗法物及金吾左右二軍離鄭州。丙辰，達上源驛。是日，慶雲見。<span class="jiazhu">冊府元龜卷二百三。</span>令曰：「王者創業興邦，立名傳世，必難知而示訓，從易避以便人。<span class="jiazhu">案：原本有闕文。</span>或稽其符命，應彼開基之義，垂諸象德之言。爰考簡書，求於往代，周王昌、發之號，漢帝詢、衎之文，<span class="jiaozhusup">「衎」原作「衍」，明本冊府卷一八二同，據殘宋本冊府、漢書卷一二平帝紀注改。</span>或從一德以徽稱，或為二名而更易。先王令典，布在縑緗。寡人本名，兼于二字，且異帝王之號，仍兼避易之難，郡職縣官，多須改換。況宗廟不遷之業，憲章百世之規，事叶典儀，豈憚革易。寡人今改名晃，是以天意雅符於明德，日光顯契於瑞文，昭融萬邦，理斯在是。庶順玄穹之意，永臻康濟之期。宜令有司分告天地宗廟，其舊名，中外章疏不得更有迴避。」<span class="jiazhu">冊府元龜卷一百八十二。</span>時將受禪，下教以本名二字異帝王之稱，故改名。<span class="jiazhu">通鑑注引薛史。</span>己未，賜文武百官一百六十人本色衣一副。<span class="jiazhu">冊府元龜卷一百九十七。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>戊辰，即位。<span class="jiaozhusup">殿本、劉本同。新唐書卷一０昭宗紀、歐陽史卷二梁本紀、通鑑卷二六六均作「甲子，即位」。沈鎮、朱福泰校本五代會要(以下簡稱會要)卷一作四月十八日，按該日即甲子。歐陽史、通鑑又云：「戊辰，大赦。」</span>制曰：</p>
<p class="yinyong" id="p4"><a class="gg-link" href="#p4" onclick="return changeColor(this);"></a>王者受命於天，光宅四海，祗事上帝，寵綏下民。革故鼎新，諒曆數而先定；創業垂統，知圖籙以無差。神器所歸，祥符合應。是以三正互用，五運相生，前朝道消，中原政散，瞻烏莫定，失鹿難追。朕經緯風雷，沐浴霜露，四征七伐，垂三十年，糾合齊盟，翼戴唐室。隨山刊木，罔憚胼胝；投袂揮戈，不遑寢處。洎玄穹之所贊，知唐運之不興，莫諧輔漢之謀，徒罄事殷之禮。<span class="jiazhu">事殷，原本作「事般」，今據文改正。(影庫本粘籤)</span>唐主知英華已竭，算祀有終，釋龜鼎以如遺，推劍紱而相授。朕懼德弗嗣，執謙允恭，避駿命於南河，眷清風於潁水。而乃列嶽羣后，盈廷庶官，東西南北之人，斑白緇黃之眾，謂朕功蓋上下，澤被幽深，宜應天以順時，俾化家而為國。拒彼億兆，至於再三。且曰七政已齊，萬幾難曠。<span class="jiazhu">萬幾，原本作「萬機」，今據文改正。(影庫本粘籤)</span>勉遵令典，爰正鴻名，告天地神祇，建宗廟社稷。</p>
<p class="yinyong" id="p5"><a class="gg-link" href="#p5" onclick="return changeColor(this);"></a>顧惟涼德，曷副樂推，慄若履冰，懍如馭朽。金行啟祚，玉曆建元，方弘經始之規，宜布惟新之令。可改唐天祐四年為開平元年，國號大梁。書載虞賓，斯為令範；詩稱周客，蓋有明文。是用先封，以禮後嗣，宜以曹州濟陰之邑奉唐主，封為濟陰王。凡曰軌儀，<span class="jiaozhusup">殿本、劉本同。彭校作「凡百軌儀」。</span>並遵故實。姬庭多士，比是殷臣；楚國羣材，終為晉用。歷觀前載，自有通規，但遵故事之文，勿替在公之効。應是唐朝中外文武舊臣，見任前資官爵，一切仍舊。凡百有位，無易厥章，陳力濟時，盡瘁事我。古者興王之地，受命之邦，集大勳有異庶方，霑慶澤所宜加等。故豐沛著啟祚之美，穰鄧有建都之榮，用壯鴻基，且旌故里，爰遵令典，先示殊恩。宜升汴州為開封府，建名東都。其東都改為西都，仍廢京兆府為雍州佑國軍節度使。<span class="jiazhu">案五代會要：四月，改京兆府為大安府，長安縣為大安縣，<span class="jiaozhusup">「為大安縣」四字原無，據殿本、劉本、會要卷一九補。</span>萬年縣為大年縣，仍置佑國軍節度使額。始命韓建為佑國軍節度使。(舊五代史考異)</span></p>
<p class="" id="p6"><a class="gg-link" href="#p6" onclick="return changeColor(this);"></a>是日大酺，賞賜有差。<span class="jiazhu">永樂大典卷五千一百四十九。　　案通鑑：甲辰，唐昭宣帝降御札禪位於梁。以攝中書令張文蔚為冊禮使，禮部尚書蘇循副之；攝侍中楊涉為押傳國寶使，翰林院學士張策副之；御史大夫薛貽矩為押金寶使，尚書左丞趙光逢副之。帥百官備法駕詣大梁。甲子，張文蔚、楊涉乘輅自上源驛至，從冊寶諸司各備儀衞鹵簿前導，百官從其後，至金祥殿前陳之。王被衮冕，即皇帝位。張文蔚、蘇循奉冊升殿進讀，楊涉、張策、薛貽矩、趙光逢以次奉寶升殿，讀已，降，帥百官舞蹈稱賀。帝遂與文蔚等宴於玄德殿。帝舉酒曰：「朕輔政未久，此皆諸公推戴之力。」文蔚等慚懼，俯伏不能對，獨蘇循、薛貽矩及刑部尚書張褘盛稱帝功德，宜應天順人。案：朱梁篡位之事，薛史應為詳載，今全篇不可得見，謹附錄通鑑於此。</span>宋州刺史王臯進兩歧麥，陳州袁象先進白兔一，付史館編錄，兼示百官。<span class="jiazhu">冊府元龜卷二百二。</span>詔在京百司及諸軍州縣印一例鑄換，<span class="jiaozhusup">「百」字原無，據冊府卷一九一補。</span>其篆文則各如舊。<span class="jiazhu">冊府元龜卷一百九十一。</span>辛未，武安軍節度使馬殷進封楚王。<span class="jiazhu">冊府元龜卷一百九十六。</span>以太府卿敬翔知崇政院，翔與帷幄之謀，故首擢焉。<span class="jiazhu">永樂大典卷一萬二千一百十三。</span>追尊四代廟號：高祖媯州府君上諡曰宣元皇帝，廟號肅祖，太廟第一室，陵號興極陵；祖妣高平縣君范氏追諡宣僖皇后。皇曾祖宣惠王上諡曰光獻皇帝，廟號敬祖，第二室，陵號永安；祖妣秦國夫人楊氏追諡光孝皇后。皇祖武元王上諡曰昭武皇帝，廟號憲祖，第三室，陵號光天；祖妣吳國夫人劉氏追諡昭懿皇后。皇考文明王上諡曰文穆皇帝，廟號烈祖，第四室，陵號咸寧；皇妣晉國太夫人王氏追諡文惠皇后。<span class="jiazhu">冊府元龜卷一百八十九。</span>以宣武節度副使皇子友文為開封尹，判建昌院事。<span class="jiazhu">判建昌院事，原本缺「昌」字，今據文增入。(影庫本粘籤)</span>友文，本康氏子也，帝養以為子。<span class="jiazhu">永樂大典卷一萬二千一百十三。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>是月，制宮殿門及都門名額：正殿為崇元殿，東殿為玄德殿，內殿為金祥殿，萬歲堂為萬歲殿，門如殿名。<span class="jiazhu">冊府元龜卷一百九十六。</span>帝自謂以金德王，又以福建上獻鸚鵡，諸州相繼上白烏、白兔洎白蓮之合蒂者，以為金行應運之兆，故名殿曰金祥。<span class="jiazhu">通鑑注引薛史。</span>以大內正門為元化門，皇牆南門為建國門，滴漏門為啟運門，下馬門為升龍門，玄德殿前門為崇門，正殿東門為金烏門，西門為玉兔門，正衙東門為崇禮門，東偏門為銀臺門，宴堂門為德陽門，天王門為賓天門，皇牆東門為寬仁門，浚儀門為厚載門，皇牆西門為神獸門，望京門為金鳳門，宋門為觀化門，尉氏門為高明門，鄭門為開明門，梁門為乾象門，酸棗門為興和門，封丘門為含耀門，曹門為建陽門。升開封、浚儀為赤縣，尉氏、封丘、雍丘、陳留為畿縣。<span class="jiazhu">永樂大典卷三千五百二十。　　案五代會要：四月，改左右長直為左右龍虎軍，左右內衙為左右羽林軍，左右堅銳夾馬突將為左右神武軍，左右親隨軍將馬軍為左右龍驤軍。(舊五代史考異)</span></p>
<p class="em2" id="p8"><a class="gg-link" href="#p8" onclick="return changeColor(this);"></a>五月，以唐朝宰臣張文蔚、楊涉並為門下侍郎、平章事，以御史大夫薛貽矩為中書侍郎、平章事。<span class="jiazhu">冊府元龜卷一百九十九。</span>帝初受禪，求理尤切，委宰臣搜訪賢良。或有在下位抱負器業久不得伸者，特加擢用。有明政理得失之道規救時病者，可陳章疏，當親鑒擇利害施行，然後賞以爵秩。有晦跡丘園不求聞達者，令彼長吏備禮邀致，冀無遺逸之恨。<span class="jiazhu">冊府元龜卷二百一十三。</span>進封河南尹兼河陽節度使張全義為魏王，兩浙節度使錢鏐進封吳越王。<span class="jiazhu">冊府元龜卷一百九十六。</span>辛巳，有司奏，以降誕之日為大明節，休假前後各一日。<span class="jiazhu">永樂大典卷一萬六千一百八十七。</span>壬午，保義軍節度使朱友謙進百官衣二百副。<span class="jiazhu">冊府元龜卷一百九十七。</span>乙酉，立皇兄全昱為廣王，皇子友文為博王，友珪為郢王，友璋為福王，友雍為賀王，友徽為建王。<span class="jiazhu">永樂大典卷一萬六千六百二十八。　　案歐陽史：封姪友諒衡王，友能惠王，友誨邵王。</span>　辛卯，以東都舊第為建昌宮，改判建昌院事為建昌宮使。<span class="jiaozhusup">原作「建昌宮」，據殿本、本書卷一四九職官志、會要卷二四、通鑑卷二六六改。</span><span class="jiazhu">永樂大典卷一萬二千一百十三。</span>初，帝創業之時，以四鎮兵馬倉庫籍繁，因總置建昌院以領之，至是改為宮，蓋重其事也。<span class="jiazhu">通鑑注引薛史。</span>甲午，詔天下管屬及州縣官名犯廟諱者，各宜改換：城門郎改為門局郎，茂州改為汶州，桂州慕化縣改為歸化縣，潘州茂名縣改為越裳縣。<span class="jiazhu">冊府元龜卷一百八十九。　　案魏泰東軒筆錄：京師呼城外為州東、州西、州南、州北，而韋城、相城、胙城等縣，但呼韋縣、相縣、胙縣，蓋沿梁時避諱之舊也。</span>詔樞密院宜改為崇政院，<span class="jiaozhusup">「改」原作「加」，據殿本、本書卷一四九職官志、會要卷二四改。</span>以知院事敬翔為院使。<span class="jiazhu">永樂大典卷一萬二千一百十三。</span>改文思院為乾文院，同和院改為佐鸞院。<span class="jiaozhusup">孔本、彭本、盧本、冊府卷一九六同。殿本、劉本、會要卷二四、舊五代史考異作「儀鸞院」。</span><span class="jiazhu">案五代會要：五月，改御食使為司膳使，小馬坊使為天驥使。(舊五代史考異)</span>以西都水北宅為大昌宮，<span class="jiazhu">冊府元龜卷一百九十六。</span>廢雍州太清宮，改西都太微宮、亳州太清宮皆為觀，諸州紫極宮皆為老君廟。<span class="jiazhu">冊府元龜卷一百九十四。</span>泉州僧智宣自西域回，進辟支佛骨及梵夾經律。<span class="jiazhu">永樂大典卷二萬一千一百七十五。</span>丙申，御玄德殿，宴犒諸軍使劉捍、符道昭已下，賜物有差。</p>
<p class="em2" id="p9"><a class="gg-link" href="#p9" onclick="return changeColor(this);"></a>是月，青州、許州、定州三鎮節度使請開內宴，各賜方物。<span class="jiazhu">永樂大典卷一萬六千七百四十六。</span>以青州節度使韓建守司徒、<span class="jiazhu">青州，原本誤作「清州」，今據文改正。(影庫本粘籤)</span>平章事。帝以建有文武材，且詳於稼穡利害，軍旅之事、籌度經費，欲盡詢焉，恩澤特異於時，罕有比者，隨拜為上相，賜賚甚厚。<span class="jiazhu">冊府元龜卷一百九十九。</span>宿州刺史王儒進白兔一。濮州刺史圖嘉禾瑞麥以進。<span class="jiazhu">冊府元龜卷二百二。</span>廣州進奇寶名藥，<span class="jiaozhusup">原作「名樂」，明本冊府卷一九七同，據殿本、殘宋本冊府改。按本卷下文亦有廣州進藥事，並屢見于冊府卷一九七其他條。</span>品類甚多。河南尹張全義進開平元年已前羨餘錢十萬貫、紬六千疋、綿三十萬兩，仍請每年上供定額每歲貢絹三萬疋，以為常式。荊南高季昌進瑞橘數十顆，質狀百味，<span class="jiazhu">「百味」二字，以文義求之當作「甘味」，五代會要亦作「百味」，今姑仍其舊。(影庫本粘籤)</span>倍勝常貢。且橘當冬熟，今方仲夏，時人咸異其事，因稱為瑞。<span class="jiazhu">冊府元龜卷一百九十七。　　案五代春秋：五月，李思安及晉人戰于潞城，思安師敗績。　　冊府元龜引薛史，八月始命李思安代帥，而五代春秋于五月已書李思安敗績，疑有舛誤。今仍錄五代春秋于六月以前，以備參考。(影庫本粘籤)</span></p>
<p class="em2" id="p10"><a class="gg-link" href="#p10" onclick="return changeColor(this);"></a>六月，幸乾元院，宴召宰臣、學士及諸道入貢陪臣。<span class="jiazhu">永樂大典卷一萬六千七百四十六。</span>己亥，帝御崇元殿，內出追尊四廟上諡號玉冊寶共八副，宰臣文武百官儀仗鼓吹導引至太廟行事。癸卯，<span class="jiaozhusup">殿本、劉本同。冊府卷一八九此條繫于五月。按二十史朔閏表，開平元年六月丙午朔，無癸卯，五月丁丑朔，癸卯為二十七日。</span>司天監奏：「日辰內有『戊』字，請改為『武』。」從之。<span class="jiazhu">冊府元龜卷一百八十九。案：容齋續筆以為「戊」類「成」字，<span class="jiaozhusup">原作「容齋三筆」。按此事見容齋續筆卷六「戊為武」條，據改。</span>故司天諂之。殊不知「戊」字乃避梁祖曾祖茂琳諱，非以其類「成」字也。雲谷雜記嘗辨正之。今崇福侯廟碑立於開平二年，正作武辰，<span class="jiaozhusup">原作「武寅」。按二十史朔閏表，開平二年為戊辰，金石萃編卷一一九崇福侯廟碑碑文有「開平二年，歲在武辰」句，據改。</span>可見當時避諱之體。</span>癸亥，詔以前朝官僚，譴逐南荒，積年未經昭雪，其間有懷抱材器為時所嫉者，深負寃抑。仍令錄其名姓，盡復官資，兼告諭諸道令津致赴闕。如已亡沒，並許歸葬，以明恩蕩。<span class="jiazhu">冊府元龜卷一百九十一。</span>以西都徽安門北路逼近大內宮垣，兼非民便，令移自榆林直趣端門之南。<span class="jiazhu">冊府元龜卷一百九十六。</span>改耀州報恩禪院為興國寺。<span class="jiazhu">冊府元龜卷一百九十四。</span>馬殷奏破淮寇。靜海軍節度使曲裕卒。</p>
<p class="em2" id="p11"><a class="gg-link" href="#p11" onclick="return changeColor(this);"></a>七月丙申，以靜海軍行營司馬權知留後曲顥起復為安南都護，<span class="jiaozhusup">殿本、劉本同。按通鑑卷二六六考異引薛史：「六月丙辰，裕卒。七月丙申，以靜海行營司馬權知留後曲顥起復為安南都護。」並謂「行營」當作「行軍」。</span>充節度使。<span class="jiazhu">通鑑考異引薛史。　　案五代會要：七月，敕云：「建國遷都，俾新其制，況山河之險，表裏為防。今二京俱在關東以內，仍以潼關隸陝州，復置河潼軍使，命虢州刺史兼領之。」其月，敕改虎牢關為軍，仍置虎牢關軍使。(舊五代史考異)</span>己亥，<span class="jiazhu">案長曆，七月不得有己亥，今考通鑑亦作七月己亥，當是引薛史原文，今仍之。(舊五代史考異)</span>追尊皇妣為皇太后。<span class="jiazhu">永樂大典卷一萬七千二百九十六。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>八月，以潞州軍前屯師旅，壁壘未收，乃別議戎帥，<span class="jiaozhusup">「帥」原作「師」，冊府卷一九九同，殿本、劉本、彭校作「帥」，據改。影庫本批校云：「別議戎師之『師』，疑『帥』字之訛。」</span>於是以亳州刺史李思安充潞州行營都統。<span class="jiazhu">冊府元龜卷一百九十九。</span>勅：「朝廷之儀，封冊為重，用報勳烈，以隆恩榮，固合親臨，式光典禮。舊章久缺，自我復行。今後每封冊大臣，宜令有司備臨軒之禮。」<span class="jiazhu">永樂大典卷一萬六千七百五十一。　　案五代會要：八月，敕云：「諸道所有軍事申奏，令直至右銀臺門，委客省使晝時引進，尋常公事依前四方館收接。」(舊五代史考異)</span>甲子平明前，老人星見於南極。壬申，密州進嘉禾，又有合歡榆樹，並圖形以獻。是月，隰州奏，大寧縣至固鎮上下二百里，<span class="jiazhu">案前後多作李固鎮，疑原本有脫字，考通鑑亦間作固鎮，蓋當時奏牘省文也，今仍之。(舊五代史考異)</span>今月八日，黃河清，至十月如故。<span class="jiazhu">冊府元龜卷二百二。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>九月辛丑，西京大內放出兩宮內人及前朝宮人，任其所適。<span class="jiazhu">冊府元龜卷一百九十五。</span>勅以近年文武官諸道奉使，皆於所在分外停住，踰年涉歲，未聞歸闕。非唯勞費州郡，抑且侮慢國經。臣節既虧，憲章安在？自今後兩浙、福建、廣州、安南<span class="jiaozhusup">原作「南安」，冊府卷一九一同，據殿本、會要卷二四改。按南安屬福建，安南屬廣府，舊唐書卷四一地理志：永徽後，以廣、桂、容、邕、安南府皆隸廣府都督統攝。</span>、邕、容等道使到發許住一月，<span class="jiaozhusup">「住」原作「任」，冊府卷一九一同。影庫本批校云：「許任之『任』疑『住』字之訛。」殿本、劉本、彭校作「住」，據改。本卷下文「許住二十日」、「許住十日」中「住」字同。</span>湖南、洪、鄂、黔、桂許住二十日，荊、襄、同、雍、鎮、定、青、滄許住十日，其餘側近不過三五日。凡往來道路，據遠近里數，日行兩驛。如遇疾患及江河阻隔，委所在長吏具事由奏聞。如或有違，當行朝典，命御史點檢糾察，以儆慢官。<span class="jiazhu">冊府元龜卷一百九十一。</span>魏博羅紹威二男廷望、廷矩，年在幼稚，皆有材器，帝以其藩屏勳臣之冑，宜受非次之用，皆擢為郎。恩命即行之後，二子亦就班列。紹威乃上章，以齒幼未任公事，乞免主印、宿直。從之。<span class="jiazhu">冊府元龜卷二百一十。</span>浙西奏，<span class="jiaozhusup">殿本、劉本句上有「封鎮東軍神祠為崇福侯」十字，盧本、冊府卷一九四均無，係殿本增補者，事見會要卷一一。</span>道門威儀鄭章、道士夏隱言，焚修精志，妙達希夷，推諸輩流，實有道業。鄭章宜賜號貞一大師，仍名玄章；隱言賜紫衣。<span class="jiazhu">冊府元龜卷一百九十四。　　案五代會要：九月，置左右天興、左右廣勝軍，仍以親王為軍使。(舊五代史考異)</span></p>
<p class="em2" id="p14"><a class="gg-link" href="#p14" onclick="return changeColor(this);"></a>十月，帝以用軍，未暇西幸，文武百官等久居東京，漸及疑訝，令就便各許歸安，只留韓建、薛貽矩，翰林學士張策、韋郊、杜曉，中書舍人封舜卿、張袞并左右御史、司天監、宗正寺，兼要當諸司節級外，其宰臣張文蔚已下文武百官，並先於西京祗候。<span class="jiazhu">冊府元龜卷二百五。</span>庚午，大明節，<span class="jiaozhusup">殿本、劉本同。按本書卷一、會要卷一皆云朱晃生於十月二十一日，會要注：「以其日為大明節。」本卷上文開平元年五月辛巳，有司奏以降誕之日為大明節。據二十史朔閏表，是年十月乙巳朔，庚午為二十六日，二十一日當為乙丑。</span>內外臣僚各以奇貨良馬上壽。故事，內殿開宴，召釋、道二教對御談論，宣旨罷之。命閤門使以香合賜宰臣佛寺行香。<span class="jiazhu">永樂大典卷一萬六千四百八十七。</span>駕幸繁臺講武。<span class="jiazhu">永樂大典卷一萬六千八百三。</span>癸酉，御史司憲薛廷珪奏請文武百官仍舊朝參。先是，帝欲親征河東，命朝臣先赴雒都，至是緩其期，乃允所奏。宰臣請每月初入閣，望日延英聽政，永為常式。<span class="jiazhu">冊府元龜卷一百九十七。</span>山南東道節度使楊師厚進納趙匡凝東第書籍。先是，收復襄、漢，帝閱其圖書，至是命師厚進焉。<span class="jiazhu">冊府元龜卷一百九十四。</span>廣州進獻助軍錢二十萬，又進龍腦、腰帶、珍珠枕、玳瑁、香藥等。<span class="jiazhu">冊府元龜卷一百九十七。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>十一月壬寅，帝以征討未罷，調補為先，遂命盡赦逃亡背役髠黥之人，各許歸鄉里。<span class="jiazhu">冊府元龜卷一百九十五。</span>廣州進龍形通犀腰帶、金托裏含稜玳瑁器百餘副，香藥珍巧甚多。<span class="jiazhu">冊府元龜卷一百九十七。</span>廣南管內獲白鹿，並圖形來獻，耳有兩缺。按符瑞圖，鹿壽千歲變白，耳一缺。今驗此鹿耳有二缺，其獸與色皆應金行，實表嘉瑞。<span class="jiazhu">冊府元龜卷二百二。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>十二月辛亥，詔曰：「潞寇未平，王師在野。攻戰之勢，難緩於寇圍；飛輓之勤，實勞於人力。永言輟耒，深用軫懷。宜令長吏，丁寧布告，期以兵罷之日，給復賦租。」於是人戶聞之，皆忘其倦。<span class="jiazhu">冊府元龜卷一百九十五。</span>詔故荊南節度使、守中書令、上谷王周汭贈太師，故武昌軍節度使、兼中書令、西平王杜洪贈太傅。先是，鄂渚再為淮夷所侵，攻圍甚急，杜洪以兵食將盡，繼來乞師。帝料其隔越大江，難以赴援，兼以荊州據上游，多戰艦，去江夏甚邇，因命周汭舉舟師沿流以救之。<span class="jiazhu">薛史本紀仍當時詔誥之文，稱成汭為周汭，列傳仍作成汭，謹附識于此。(影庫本粘籤)</span>汭於是引兵東下，纔及鄂界，遇朗州背盟作亂，乘江陵之虛，縱兵襲破之，俘掠且盡。既而汭士卒知之，皆顧其家，咸無鬬志，遂為淮寇所敗，將卒潰散，汭盆恚自投於江。汭之本姓犯文穆皇帝廟諱，至是因追贈，以其系出周文，故賜姓周氏。<span class="jiazhu">案：薛史本傳仍作成汭。(舊五代史考異)</span>及汭兵敗之後，武昌以重圍經年，糧盡力困，救援不至，訖為淮寇所陷，載洪以送淮師，<span class="jiazhu">淮師，原本作「淮賜」，今據文改正。(影庫本粘籤)</span>遂殺之。此二鎮也，皆以忠貞歿於王事。帝每言諸藩屏翰經綸之業，必首痛汭、洪之薨，至是追贈之，深加軫悼，各以其子孫宗屬錄用焉。<span class="jiazhu">冊府元龜卷二百一十。</span>棣州蒲臺縣百姓王知嚴妹，以亂離併失怙恃，因舉哀追感，自截兩指以祭父母。帝以遺體之重，不合毀傷，言念村閭，何知禮教。自今後所在郡縣，如有截指割股，不用奏聞。</p>
<p class="em2" id="p17"><a class="gg-link" href="#p17" onclick="return changeColor(this);"></a>是年，諸道多奏軍人百姓割股，青、齊、河朔尤多。帝曰：「此若因心，亦足為孝。但苟免徭役，自殘肌膚，欲以庇身，何能療疾？並宜止絕。」<span class="jiazhu">冊府元龜卷一百九十一。　　案五代會要：十二月，于輝州碭山縣崇德軍。太祖榆社在碭山，置使以領之。始命朱彥讓為軍使。(舊五代史考異)</span></p>
</div></body></html>