<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷一百一十六·周書七·世宗紀第三</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>世宗紀第三</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>顯德三年春正月乙未朔，帝不受朝賀。前司空蘇禹珪卒。丁酉，李穀奏，破淮賊於上窰。<span class="jiazhu">上窰，原本作「上黨」，其地與淮南殊遠。考通鑑作上窰，胡三省注云：壽州南有地名上窰。今改正。(影庫本粘籤)</span>戊戌，發丁夫十萬城京師羅城。庚子，詔取此月八日幸淮南。殿中監馬從贇免所居官，坐乾沒外孫女霍氏之貲產，為人所訟故也。辛丑，以宣徽南院使向訓為權東京留守，以端明殿學士王朴為副留守。壬寅，車駕發京師。丁未，李穀奏，自壽州引軍退守正陽。辛亥，李重進奏，大破淮賊於正陽，斬首二萬餘級，伏尸三十里，臨陣斬賊大將劉彥貞，生擒偏將咸師朗已下，獲戎甲三十萬副、馬五百匹。先是，李穀駐軍於壽春城下，以攻其城，既而淮南援軍大至，乃與將佐謀曰：「賊軍舟棹將及正陽，<span class="jiazhu">正陽，原本作「上陽」，考歐陽史、五代春秋、通鑑俱作正陽，今改正。(影庫本粘籤)</span>我師無水戰之備，萬一橋梁不守，則大軍隔絕矣。不如全師退守正陽浮橋，以俟鑾輅。」諸將皆以為然，遂燔其糧草而退。軍迴之際，無復嚴整，公私之間，頗多亡失，淮北役夫，亦有陷於賊境者。帝聞之，急詔侍衞都指揮使李重進率師赴之。時淮賊乘李穀退軍之勢，發戰棹數百艘，沿淮而上，且張斷橋之勢，彥貞以大軍列陣而進。李重進既至正陽，聞淮軍在近，率諸將渡橋而進，與賊軍遇，重進等合勢擊之，一鼓而敗之。<span class="jiazhu">案南唐書劉彥貞傳：彥貞生長富貴，不練兵事，裨將武彥暉、張廷翰、咸師朗皆鬬將<span class="jiaozhusup">「咸」原作「成」，據本卷正文、陸游南唐書卷六劉彥貞傳改。</span><span class="shadow dn jiaozhu" id="jiaozhu00" name="jiaozhu00">咸師朗　「咸」原作「成」，據本卷正文、陸游南唐書卷六劉彥貞傳改。</span>，無籌略，見周師退，以為怯，惟恐不得速戰，士未及朝食，即督以進，遇周將李重進于正陽東。彥貞置陣，橫布拒馬，聯貫利刃，以鐵繩維之，刻木為猛獸攫挐狀，飾以丹碧，立陣前，號揵馬牌，又以革囊貯鐵蒺藜布于地。周師望而笑其怯，銳氣已增。一戰我師大敗<span class="jiaozhusup">「我」字原無，據陸游南唐書卷六劉彥貞傳改。</span><span class="shadow dn jiaozhu" id="jiaozhu01" name="jiaozhu01">我師大敗　「我」字原無，據陸游南唐書卷六劉彥貞傳改。</span>，師朗等皆被擒，彥貞歿于陣。(舊五代史考異)　　馬令南唐書：世宗親征，行至圉鎮，聞穀軍却，意唐兵必追之，遣李重進急趨正陽，曰：「唐兵且至，宜急擊之。」彥貞等聞穀退軍，皆以為怯，裨將咸師朗曰：「追之可大獲。」劉仁贍使人喻之曰：「君來赴援，未交戰而敵人退，不可測也，慎勿追逐。君為大將，安危以之，脫有不利，大事去矣。」前軍張全約亦曰：「不可追。」彥貞曰：「軍容在我，汝輩何知？沮吾事者斬！」比至正陽，而重進先至，未及食而戰。彥貞施利刃于拒馬，又刻木為獸，號捷馬牌，以皮囊布鐵蒺藜于地。周兵見而知其怯，一鼓而敗之，彥貞死于陣。(殿本)</span>殺獲之外，降者三千餘人，皆為我將趙晁所殺。甲寅，車駕至正陽。以侍衞都指揮使李重進為淮南道行營都招討使，命宰臣李穀判壽州行府事。乙卯，車駕渡淮。丙辰，至壽州城下，營於州西北淝水之陽，詔移正陽浮橋於下蔡。<span class="jiazhu">下蔡，原本脫「下」字，今從通鑑增入。(影庫本粘籤)</span>庚申，耀兵於城下。<span class="jiazhu">案春明退朝錄云：家有范魯公雜錄，記世宗親征忠正<span class="jiaozhusup">「記」字原無，據殿本、劉本補。</span><span class="shadow dn jiaozhu" id="jiaozhu02" name="jiaozhu02">記世宗親征忠正　「記」字原無，據殿本、劉本補。</span>，駐蹕城下，中夜有白虹自淝水起，亙數丈，下貫城中，數刻方沒。(舊五代史考異)</span>壬戌，今上奏，破淮賊萬餘眾於渦口，斬偽兵馬都監何延錫等，獲戰船五十艘。</p>
<p class="em2" id="p1"><a class="gg-link" href="#p1" onclick="return changeColor(this);"></a>二月丙寅，幸下蔡。斬前濟州馬軍都指揮使康儼於路左，坐橋道不謹也。朗州節度使王進逵奏，領兵入淮南界。戊辰，廬壽巡檢使司超奏，破淮賊三千於盛唐，獲都監偽吉州刺史高弼以獻。詔釋之。兵部尚書張昭奏，準詔撰集兵法，分為十卷，凡四十二門，目之為制旨兵法，上之。優詔褒美，仍以器幣賜之。壬申，今上奏，破淮賊萬五千人於清流山，<span class="jiazhu">清流，原本作「青琉」，今從歐陽史改正。(影庫本粘籤)　　案歐陽修豐樂亭記，太祖以周師破李景兵十五萬于清流關下，與薛史作萬五千人異。考國老談苑云：太祖提周師甚寡<span class="jiaozhusup">「提」原作「捷」，據殿本考證、劉本考證、國老談苑改。</span><span class="shadow dn jiaozhu" id="jiaozhu03" name="jiaozhu03">太祖提周師甚寡　「提」原作「捷」，據殿本考證、劉本考證、國老談苑改。</span>，當李景兵十五萬于清流山下，臨陣親斬驍將皇甫暉。疑豐樂亭記即本于此。第皇甫暉以傷重被擒，而談苑云臨陣親斬，小說家多傅會之詞，恐不足信。(舊五代史考異)</span>乘勝攻下滁州，擒偽命江州節度使、充行營應援使皇甫暉，常州團練使、充應援都監姚鳳以獻。<span class="jiazhu">案王銍默記：李景聞世宗親至淮上，而滁州其控扼，且援壽州，命大將皇甫暉、監軍姚鳳提兵十萬扼其地。太祖以周師數千與暉遇于清流關隘路，周師大敗，暉整全師入憩滁州城下，會翊日再出。太祖兵聚關下，且虞暉兵再至，聞諸村人，云有鎮州趙學究在村中教學，多智計，村民有爭訟者，多請以決曲直。太祖往訪之，學究曰：「我有奇計，所謂因敗為勝，轉禍為福。今關下有徑路，人無行者，雖牌軍亦不知之，乃山之背也，可以直抵城下。方值西澗水大漲之時，彼必謂我既敗之後，無敢躡其後者，誠能由山背小路率兵浮西澗水至城下，斬關而入，可以得志。」太祖大喜，且命學究以指其路。學究亦不辭，而遣人前導，即下令誓師，夜從小徑行，三軍跨馬浮西澗以迫城，暉果不為備。奪門以入，暉始聞之，率親兵擐甲與太祖巷戰，三縱而三擒之，遂下滁州。(舊五代史考異)</span>甲戌，江南國主李景遣泗州牙將王知朗齎書一函至滁州，本州以聞，書稱唐皇帝奉書於大周皇帝，其略云：「願陳兄事，永奉鄰歡，設或俯鑒遠圖，下交小國，悉班卒乘，俾乂蒼黔，慶鷄犬之相聞，奉瓊瑤以為好，必當歲陳山澤之利，少助軍旅之須。虔俟報章，以聽高命，道塗朝坦，禮幣夕行」云。書奏不答。乙亥，今上縶送所獲江南二將皇甫暉、姚鳳至行在，詔釋之。壬午，江南國主李景遣其臣偽翰林學士戶部侍郎鍾謨、偽工部侍郎文理院學士李德明等，<span class="jiazhu">李德明，原本作「德名」，今從通鑑改正。(影庫本粘籤)</span>奉表來上，敍願依大國稱臣納貢之意，仍進金器千兩，錦綺綾羅二千匹及御衣、犀帶、茶茗、藥物等，又進犒軍牛五百頭，酒二千石。是日，賜謨等錦綺綾羅二百匹，銀器一百兩，襲衣、金帶、鞍馬等。丙戌，侍衞馬軍指揮韓令坤奏，<span class="jiazhu">韓令坤，原本作「全坤」，今從通鑑及宋史改正。(影庫本粘籤)</span>收下揚州。<span class="jiazhu">案東都事略韓令坤傳：率兵襲揚州，將吏開門以迎之，令坤整眾而入，市不易肆，人甚悅。(舊五代史考異)</span>丁亥，壽州城內左神衞軍使徐象等一十八人來奔。庚寅，朗州節度使王進逵上言，領兵入鄂州界，攻長山砦，殺賊軍三千餘眾。辛卯，今上表偽命天長軍制置使耿謙以本軍降，獲糧草二十餘萬。侍衞馬軍都指揮使韓令坤上言，泰州降。癸巳，荊南上言，朗州節度使王進逵為部將潘叔嗣所殺。<span class="jiazhu">案九國志王逵傳：領眾逼宜春<span class="jiaozhusup">「逼」原作「適」，據殿本、劉本及九國志卷一一王逵傳改。</span><span class="shadow dn jiaozhu" id="jiaozhu04" name="jiaozhu04">領眾逼宜春　「逼」原作「適」，據殿本、劉本及九國志卷一一王逵傳改。</span>，道出長沙，耀兵金波亭，有蜜蜂集繖蓋中，占者以為不利，遂留長沙。令行營副使毛立領兵南下，以潘叔嗣、張文表為前鋒。叔嗣怒，至澧陵擁眾而還。逵聞兵叛，乃乘輕舸奔歸武陵，叔嗣追殺之于朗州城外。(舊五代史考異)</span>遣人詣潭州，請周行逢為帥，行逢至朗州，斬叔嗣於市。</p>
<p class="em2" id="p2"><a class="gg-link" href="#p2" onclick="return changeColor(this);"></a>三月丙申，行光州刺史何超奏，光州偽命都監張承翰以城歸順，尋授承翰集州刺史。庚子，文武百僚再上表請聽樂，詔允之。行舒州刺史郭令圖奏，收下舒州。<span class="jiazhu">案隆平集王審琦傳：世宗征淮，舒州堅壁不下，以郭令圖為刺史，命審琦、司超將兵攻城。一夕拔之。令圖入，復見逐于郡人。審琦方進軍援黃州，聞令圖被逐，乃選騎銜枚襲城，夜敗其眾而復納之。(舊五代史考異)</span>江南國主李景表送先隔過朝廷兵士一百五十人至行在。其軍即蜀軍也，秦、鳳之役，為王師所擒，配隸諸軍，及渡淮，輒復南逸。帝怒其奔竄，盡戮之。丙午，江南國主李景遣其臣偽司空孫晟、偽禮部尚書王崇質等奉表來上，仍進金一千兩，銀十萬兩，羅綺二千匹，又進賞給將士茶絹金銀羅帛等。庚戌，兩浙奏，遣大將率兵攻常州。延州留後李彥頵奏，蕃眾與部民為亂，尋與兵司都監閻綰掩殺，獲其酋帥高鬧兒等十人，磔於市。彥頵本賈人也，貪而好利，蕃漢之民怨其侵刻，故至於是。辛亥，賜江南李景書曰：</p>
<p class="yinyong" id="p3"><a class="gg-link" href="#p3" onclick="return changeColor(this);"></a>頃自有唐失御，天步方艱，巢、蔡喪亂之餘，朱、李戰爭之後，<span class="jiazhu">朱、李，原本作「朱子」，今</span><span class="jiazhu">據文改正。(影庫本粘籤)</span>中夏多故，六紀於茲，海縣瓜分，英豪鼎峙，自為聲教，各擅烝黎，連衡而交結四夷，乘釁而憑凌上國。華風不競，否運所鍾，凡百有心，孰不興憤？</p>
<p class="yinyong" id="p4"><a class="gg-link" href="#p4" onclick="return changeColor(this);"></a>朕猥承先訓，恭荷永圖，德不迨於前王，道不方於往古。然而擅一百州之富庶，握三十萬之甲兵，<span class="jiaozhusup">原作「三十一萬」，據殿本、劉本、彭校及冊府卷一六七改。</span><span class="shadow dn jiaozhu" id="jiaozhu05" name="jiaozhu05">三十萬　原作「三十一萬」，據殿本、劉本、彭校及冊府卷一六七改。</span>農戰交修，士卒樂用，思欲報累朝之宿怨，刷萬姓之包羞。是以踐位已來，懷安不暇，破幽、并之巨寇，收秦、鳳之全封，兵不告疲，民有餘力。一昨迴軍隴上，問罪江干，我實有辭，咎將誰執？朕親提金鼓，尋渡淮、淝，上順天心，下符人欲，前鋒所向，彼眾無遺，棄甲僵屍，動盈川谷。收城徇地，已過滁陽，豈有落其爪牙，折其羽翼，潰其心腹，扼其吭喉而不亡者哉！</p>
<p class="yinyong" id="p5"><a class="gg-link" href="#p5" onclick="return changeColor(this);"></a>早者，泗州主將遞送到書一函；尋又使人鍾謨、李德明至，齎所上表及貢奉衣服腰帶、金銀器幣、茶藥牛酒等；今又使人孫晟等並到行朝。觀其降身聽命，引咎告窮，所謂君子見機，不俟終日，苟非達識，孰能若斯？但以奮武興戎，所以討不服；惇信明義，所以懷遠人，五帝三王，盛德大業，恆用此道，以正萬邦。</p>
<p class="yinyong" id="p6"><a class="gg-link" href="#p6" onclick="return changeColor(this);"></a>朕今躬統戎師，龔行討伐，告於郊廟社稷，詢於將相公卿，天誘其衷，國無異論。苟不能恢復內地，申畫邊疆，便議班旋，真同戲劇，則何以光祖宗之烈，厭士庶之心，匪獨違天，兼且咈眾。但以淮南部內，已定六州，廬、壽、濠、黃，大軍悉集，指期剋日，拉朽焚枯，其餘數城，非足介意<span class="jiaozhusup">「介」原作「屆」，據殿本、劉本、彭校及冊府卷一六七改。</span><span class="shadow dn jiaozhu" id="jiaozhu06" name="jiaozhu06">非足介意　「介」原作「屆」，據殿本、劉本、彭校及冊府卷一六七改。</span>。必若盡淮甸之土地，為大國之隄封，猶是遠圖，豈同迷復。<span class="jiazhu">「豈同迷復」下疑原本有脫誤，今無別本可校，姑仍其舊，附識于此。(影庫本粘籤)</span>如此則江南吏卒，悉遣放還，江北軍民，並當留住，免違物類之性，俾安鄉土之情。至於削去尊稱，願輸臣禮，非無故事，實有前規。蕭詧奉周，不失附庸之道；孫權事魏，自同藩國之儀。古也雖然，今則不取，但存帝號，何爽歲寒。儻堅事大之心，終不迫人於險，事資真慤，辭匪枝游，俟諸郡之悉來，即大軍之立罷。質於天地，信若丹青，我無彼欺，爾無我詐，言盡於此，更不煩云，苟曰未然，請自茲絕。</p>
<p class="yinyong" id="p7"><a class="gg-link" href="#p7" onclick="return changeColor(this);"></a>切以陽春在候，庶務縈思，願無廢於節宣，更自期於愛重。音塵非遠，風壤猶殊，翹想所深，勞於夢寐。</p>
<p class="" id="p8"><a class="gg-link" href="#p8" onclick="return changeColor(this);"></a>又賜其將佐書曰：</p>
<p class="yinyong" id="p9"><a class="gg-link" href="#p9" onclick="return changeColor(this);"></a>朕自類禡出師，麾旄問罪，絕長淮而電擊，指建業以鷹揚，<span class="jiazhu">建業，原本作「逮業」，今據冊府元龜改正。(影庫本粘籤)</span>旦夕之間，克捷相繼。至若兵興之所自，釁起之所來，勝負之端倪，戎甲之次第，不勞盡諭，必想具知。</p>
<p class="yinyong" id="p10"><a class="gg-link" href="#p10" onclick="return changeColor(this);"></a>近者金陵使人，繼來行闕，追悔前事，委質大朝，非無謝咎之辭，亦有罷軍之請。但以南邦之土地，本中夏之封疆，苟失克復之期，大辜朝野之望，已興是役，固不徒還<span class="jiaozhusup">「還」原作「遷」，據殿本、劉本、彭校及冊府卷一六七改。</span><span class="shadow dn jiaozhu" id="jiaozhu07" name="jiaozhu07">固不徒還　「還」原作「遷」，據殿本、劉本、彭校及冊府卷一六七改。</span>。必若自淮以南，畫江為界，盡歸中國，猶是遠圖。所云願為外臣，乞比湖、浙，彼既服義，朕豈忍人，必當別議封崇，待以殊禮。凡爾將佐，各盡乃心，善為國家之謀，勉擇恆久之利。</p>
<p class="em2" id="p11"><a class="gg-link" href="#p11" onclick="return changeColor(this);"></a>初，李景遣鍾謨、李德明奉表至行闕，使人面奏云：「本國主願割壽、濠、泗、楚、光、海六州之地，歸於大朝。」帝志在盡取江北諸郡，不允其請。使人見王師急攻壽陽，李德明奏曰：「願陛下寬臣數日之誅，容臣自往江南，取本國表，盡獻江北之地。」帝許之，乃令李德明、王崇質齎此書以賜李景。</p>
<p class="em2" id="p12"><a class="gg-link" href="#p12" onclick="return changeColor(this);"></a>夏四月甲子，以徐州節度使武行德為濠州城下行營都部署，以前鄧州節度使侯章為壽州城下水砦都部署。己巳，車駕發壽春，循淮而東。辛未，揚州奏，江南大破兩浙軍於常州。初，兩浙錢俶承詔遣部將率兵攻常州，為江南大將陸孟俊所敗，將佐陷沒者甚眾，李景亦以表聞。乙亥，駐蹕於濠州城下。丁丑，揚州韓令坤破江南賊軍於州東境，獲大將陸孟俊。今上表大破江南軍於六合，斬首五千級。時李景乘常州之捷，遣陸孟俊領兵迫泰州，王師不守，韓令坤欲棄揚州而迴。帝怒，急遣殿前都指揮使張永德帥親兵往援之，又命今上領步騎二千人屯於六合。俄而陸孟俊領其徒自海陵抵揚州，<span class="jiazhu">陸孟俊，原本作「盂後」，今從十國春秋改正。(影庫本粘籤)</span>令坤迎擊，敗之，生擒孟俊。李景遣其弟齊王達率大眾由瓜步濟江，距六合一舍而設柵。居數日，乃棄柵來迫官軍，今上麾兵以擊之，賊軍大敗，餘眾赴江溺死者不可勝紀。己卯，韓令坤奏，敗楚州賊將馬在貴萬餘眾於灣頭堰，獲漣州刺史秦進崇<span class="jiaozhusup">原作「連州」，據殿本、劉本、宋史卷二五一韓令坤傳、通鑑卷二九三改。</span><span class="shadow dn jiaozhu" id="jiaozhu08" name="jiaozhu08">漣州　原作「連州」，據殿本、劉本、宋史卷二五一韓令坤傳、通鑑卷二九三改。</span>。丙戌，以宣徽南院使向訓為權淮南節度使，充沿江招討使；以侍衛馬軍都指揮使韓令坤充沿江副招討使。<span class="jiazhu">案宋史向拱傳：揚州初平，南唐令境上出師謀收復，韓令坤有棄城之意，即驛召拱赴行在，拜淮南節度使，依前宣徽使兼沿江招討使，以令坤為副。時周師久駐淮陽，都將趙晁、白延遇等驕恣橫暴，不相稟從，惟務貪濫，至有刼人婦女者。及拱至，戮其不法者數輩，軍中肅然。(舊五代史考異)</span>丁亥，車駕發濠州，幸渦口。己丑，以前湖南節度使馬希崇為左羽林統軍。</p>
<p class="em2" id="p13"><a class="gg-link" href="#p13" onclick="return changeColor(this);"></a>五月壬辰朔，以渦口為鎮淮軍。戊戌，車駕還京，發渦口。<span class="jiazhu">案馬令南唐書：天子駐于渦口，猶欲再幸揚州，宰相范質以師老泣諫，乃班師。(舊五代史考異)</span>乙卯，上至自淮南，詔赦都下見禁罪人。丁巳，陳州節度使王令溫卒。戊午，以江南偽命東都副留守、工部侍郎馮延魯為太府卿。己未，太子賓客于德辰卒。辛酉，詔：「天下公私織造布帛及諸色匹段，幅尺斤兩，並須依向來制度，不得輕弱假偽，犯者擒捉送官。」</p>
<p class="em2" id="p14"><a class="gg-link" href="#p14" onclick="return changeColor(this);"></a>六月甲子，以鳳翔節度使王景為秦州節度使，兼西面沿邊都部署；以宣徽南院使、陳州節度使向訓為淮南節度使，依前南院宣徽使，加檢校太尉；以曹州節度使韓通為許州節度使，加檢校太尉；以亳州防禦使王全斌為隴州防禦使，遙領利州昭武軍兩使留後。丙寅，許州王彥超移鎮永興軍，鄧州田景咸移鎮鄜州。御史中丞楊昭儉、知雜侍御史趙礪、侍御史張糺並停任，坐鞫獄失實也。丁卯，以翰林學士、戶部侍郎陶穀為兵部侍郎，充翰林學士承旨；以水部員外郎知制誥扈載、度支員外郎王著，<span class="jiazhu">王著，原本作「王署」，今從宋史改正。(影庫本粘籤)</span>並本官充翰林學士；以給事中高防為右散騎常侍；以前都官郎中、知制誥薛居正為左諫議大夫，充昭文館學士，判館事。壬申，曲赦淮南道諸州見禁罪人，自今年六月十一日已前，凡有違犯，無問輕重，並不窮問。先屬江南之時，應有非理科徭，無名配率，一切停罷云。戊寅，以右衞上將軍扈彥珂為太子太師致仕。庚辰，以西京留守王晏為鳳翔節度使。戊子，升贍國軍為濱州。淮南道招討使李重進奏，壽州賊軍攻南砦，王師不利。先是，詔步軍都指揮使李繼勳營於壽州之南，攻賊壘。是日，賊軍出城來攻我軍，破柵而入，其攻城之具並為賊所焚，將士死者數百人。李重進在東砦，亦不能救。時城堅未下，師老於外，加之暑毒，糧運不繼。李繼勳喪失之後，軍無固志，諸將議欲退軍，賴今上自六合領兵歸闕，過其城下，因為駐留旬日，王師復振。</p>
<p class="em2" id="p15"><a class="gg-link" href="#p15" onclick="return changeColor(this);"></a>秋七月辛卯朔，以武清軍節度使、知潭州軍府事周行逢為朗州大都督，充武平軍節度使，加檢校太尉、兼侍中。丁酉，以太子賓客盧價為禮部尚書致仕，以給事中李明為大理卿。庚子，廬州行營都部署劉重進奏<span class="jiaozhusup">「行」字原無，據殿本、劉本、彭校及本卷下文補。</span><span class="shadow dn jiaozhu" id="jiaozhu09" name="jiaozhu09">廬州行營都部署　「行」字原無，據殿本、劉本、彭校及本卷下文補。</span>，破淮賊千餘人於州界。丁未，濠州行營都部署武行德奏，敗淮賊二千人於州界。庚戌，太子太保王仁裕卒。辛亥，皇后符氏薨。淮南節度使向訓自揚州班師，迴駐壽春。時王師攻壽春，經年未下，江、淮盜賊充斥，舒、蘄、和、泰等州復為吳人所據，故棄揚州倂力於壽春焉。<span class="jiazhu">案馬令南唐書：向訓請棄揚州，倂力以攻壽春，乃封府庫付主者，遣淮南舊將按巡城中，秋毫不犯而去。淮人大悅，皆負糗糧以送周師。(舊五代史考異)</span></p>
<p class="em2" id="p16"><a class="gg-link" href="#p16" onclick="return changeColor(this);"></a>八月壬戌，河陽白重贊移鎮涇州，張澤移鎮河中<span class="jiaozhusup">殿本同。劉本作張鐸。按本書卷一一四世宗紀有「以同州節度使張鐸為彰義軍節度使」，宋史卷二六一有張鐸傳，疑當作張鐸。</span><span class="shadow dn jiaozhu" id="jiaozhu10" name="jiaozhu10">張澤　殿本同。劉本作張鐸。按本書卷一一四世宗紀有「以同州節度使張鐸為彰義軍節度使」，宋史卷二六一有張鐸傳，疑當作張鐸。</span>。甲子，以前鄧州節度使侯章復為鄧州節度使，以侍衞步軍都指揮使、彰信軍節度使李繼勳為河陽節度使。乙丑，太僕卿劇可久停任，坐為舉官累也。戊辰，端明殿學士王朴撰成新曆上之，命曰顯德欽天曆，上親為製序，仍付司天監行用。殿前都指揮使張永德奏，破淮賊於下蔡。先是，江南李景以王師猶在壽州，遣其將林仁肇、郭廷謂率水陸軍至下蔡，欲奪浮梁，以舟實薪芻，乘風縱火，永德禦之。有頃，風勢倒指，賊眾稍却，因為官軍所敗。己卯，工部侍郎王敏停任，坐薦子壻陳南金為河陽記室也。<span class="jiazhu">南金，原本作「南僉」，今從王敏本傳改正。(影庫本粘籤)</span></p>
<p class="em2" id="p17"><a class="gg-link" href="#p17" onclick="return changeColor(this);"></a>九月丙午，以端明殿學士、左散騎常侍、權知開封府事王朴為尚書戶部侍郎，充樞密副使；以右羽林統軍焦繼勳為左屯衞上將軍；以左衞上將軍楊承信為右羽林統軍<span class="jiaozhusup">原作「楊信」，據殿本、劉本、宋史卷二五二楊承信傳改。參見本書卷一０二「安州節度使楊信」下注文。</span><span class="shadow dn jiaozhu" id="jiaozhu11" name="jiaozhu11">楊承信　原作「楊信」，據殿本、劉本、宋史卷二五二楊承信傳改。參見本書卷一０二「安州節度使楊信」下注文。</span>；以左監門上將軍宋延渥為右神武統軍。</p>
<p class="em2" id="p18"><a class="gg-link" href="#p18" onclick="return changeColor(this);"></a>冬十月辛酉，葬宣懿皇后於懿陵。癸亥，以右神武統軍宋延渥為廬州行營副部署。乙丑，舒州刺史郭令圖責授虢州教練使，坐棄郡逃歸也。丙寅，詔曰：「諸司職員，皆係奏補，當執役之際，悉藉公勤，及聽選之時，尤資幹敏，苟非慎擇，漸致因循。應諸司寺監，今後收補役人，並須人材俊利，身言可採，書札堪中，自前行止，委無訛濫，勒本司關送吏部，引驗人材，考校筆札。其中選者，連所試書跡及正身引過中書，<span class="jiazhu">正身引過，原本似有脫落，考冊府元龜所引薛史與永樂大典同，今仍其舊。(影庫本粘籤)</span>餘從前後格敕處分，仍每年祇得一度奏補。」丁卯，宣懿皇后神主入廟，時有司請為后立別廟，禮也。己巳，詔：「漳河已北郡縣<span class="jiaozhusup">原作「彰河」，據劉本改。</span><span class="shadow dn jiaozhu" id="jiaozhu12" name="jiaozhu12">漳河　原作「彰河」，據劉本改。</span>，並許鹽貨通商，逐處有鹹鹵之地，一任人戶煎鍊。」壬申，以武平軍節度副使、知潭州軍府事宇文瓊為武清軍節度使，知潭州軍府事。癸酉，淮南招討使李重進奏，破淮賊於盛唐，斬二千級。太子賓客致仕薛仁謙卒。丙子，襄州節度使、守太尉、兼中書令、陳王安審琦加守太師。審琦鎮漢上十餘年，至是來朝，故以命寵之。癸未，右拾遺趙守微杖一百，配沙門島。守微本村民也，形貌樸野，粗學為文。前年徒步上書，帝以急於取士，授右拾遺，聞者駭其事。至是為妻父所訟，彰其醜行，故逐之。<span class="jiazhu">案東都事略張昭傳：世宗好拔奇取俊，有自布衣上書、下僚言事者，多不次進用。昭諫曰：「昔唐初劉洎、馬周起徒步，太宗擢用為相，其後朱朴、柳璨在下僚<span class="jiaozhusup">原作「柳燦」，據殿本、劉本、東都事略卷三０張昭傳改。</span><span class="shadow dn jiaozhu" id="jiaozhu13" name="jiaozhu13">柳璨　原作「柳燦」，據殿本、劉本、東都事略卷三０張昭傳改。</span>，昭宗亦以大用，然則太宗用之於前而國興，昭宗用之於後而國亡，士之難知也如此。臣願陛下存舊法而用人<span class="jiaozhusup">「存」原作「在」，據殿本、劉本、東都事略卷三０張昭傳改。</span><span class="shadow dn jiaozhu" id="jiaozhu14" name="jiaozhu14">願陛下存舊法而用人　「存」原作「在」，據殿本、劉本、東都事略卷三０張昭傳改。</span>，以劉、馬為鑑，朱、柳為戒，則善矣。」(舊五代史考異)</span>甲申，宣授今上同州節度使兼殿前都指揮使；宣授內外馬步軍都軍頭袁彥為曹州節度使兼侍衞步軍都指揮使。戊子，右神武統軍張彥超卒。<span class="jiazhu">張彥超，原本作「彥起」，今從通鑑改正。(影庫本粘籤)</span></p>
<p class="em2" id="p19"><a class="gg-link" href="#p19" onclick="return changeColor(this);"></a>十一月己丑朔，詔廢天下無名祠廟。庚子，日南至，帝不受朝賀，以宣懿皇后遷祔日近也。乙巳，江南進奉使孫晟下獄死，江南進奉使鍾謨責授耀州司馬。戊申，放華山隱者陳摶歸山。帝素聞摶有道術，徵之赴闕，月餘放還舊隱。庚戌，殿前都指揮使張永德奏，敗濠州送糧軍二千人於下蔡，奪米船十餘艘。宰臣李穀以風痹請告十旬，三上表求解所任，不允。</p>
<p class="em2" id="p20"><a class="gg-link" href="#p20" onclick="return changeColor(this);"></a>十二月己未朔，以給事中張鑄為光祿卿，訴以官名與祖諱同，尋改祕書監，判光祿寺事。辛酉，以許州節度使韓通兼侍衞馬步軍都虞候。壬戌，以右領軍大將軍、權判三司張美領三司使。壬申，以滑州節度使兼殿前都指揮使、駙馬都尉張永德為殿前都點檢。發陳、蔡、宋、亳、潁、曹、單等州丁夫城下蔡。辛巳，故襄邑令劉居方贈右補闕，男士衡賜學究出身，獎廉吏也。癸亥，<span class="jiazhu">癸亥，以長曆推之，當作「癸未」，今無別本可校，姑仍其舊。(影庫本粘籤)</span>詔兵部尚書張昭纂修太祖實錄及梁均王、唐清泰帝兩朝實錄。<span class="jiazhu">案五代會要云：同修撰官委張昭定名奏請，至四年正月，張昭奏請國子祭酒尹拙、太子詹事劉溫叟同編修。(舊五代史考異)</span>又詔曰：「史館所少書籍，宜令本館諸處求訪補填。如有收得書籍之家，並許進書人據部帙多少等第，各與恩澤；如是卷帙少者，量給資帛。如館內已有之書，不在進納之限。仍委中書門下，於朝官內選差三十人，據見在書籍，各求真本校勘，署校官姓名，逐月具功課申報中書門下。」戊子，淮南道招討使李重進奏，破淮賊二千人塌山北。<span class="jiazhu">永樂大典卷八千九百八十四。　　「塌」字上疑脫「於」字，考冊府元龜所引薛史與永樂大典同，今仍其舊。(影庫本粘籤)</span></p>
</div></body></html>