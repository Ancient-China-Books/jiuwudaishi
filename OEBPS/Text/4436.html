<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷六十四・唐書四十・列傳第十六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷六十四・唐書四十・列傳第十六</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>霍彥威，字子重，洺州曲周人也。梁將霍存得之於村落間，年十四，從征討。存憐其爽邁，養為己子。<span class="jiazhu">按：通鑑注以彥威為霍存之子，與薛史異。</span>存，梁史有傳。彥威未弱冠，為梁祖所知，擢在左右，漸升戎秩，亟立戰功。嘗中流矢，眇其一目。開平二年，自開封府押衙、右親從指揮使、檢校司空授右龍驤軍使。三年，自右監門衞將軍授左天武軍使，遷右監門上將軍。乾化三年，與袁象先同誅朱友珪，梁末帝授洺州刺史，轉河陽留後。乾化末，邠州留後李保衡背李茂貞以城歸梁，梁以彥威為邠州節度使。其年五月，茂貞遣將劉知俊率大軍攻之，彥威固守踰年，竟不能下，或得其俘，悉令放之，秦人懷其惠，遂無侵擾。轉滑州節度使，移鎮鄆州，兼北面行營招討，總大軍於河上。師徒屢敗，降授陝州留後。</p>
<p class="em2" id="p1"><a class="gg-link" href="#p1" onclick="return changeColor(this);"></a>莊宗入汴，彥威自陝馳至請罪，詔釋之。一日，莊宗於崇元殿宴諸將，彥威與段凝、袁象先等預會。酒酣，莊宗舉酒屬明宗曰：「此席宴客，皆吾前歲之勁敵也，一旦與吾同宴，蓋卿前鋒之効也。」彥威等伏陛謝罪，莊宗曰：「與卿話舊，無足畏也。」因賜御衣、器幣，盡歡而罷。尋放歸藩。</p>
<p class="em2" id="p2"><a class="gg-link" href="#p2" onclick="return changeColor(this);"></a>明年，從明宗平潞州，授徐州節度使。契丹犯塞，莊宗以明宗為北面招討使，命彥威為副。彥威善言論，頗能接奉，明宗尤重之。趙太叛於邢州，<span class="jiazhu">趙太，原本作「趙木」，今從歐陽史改正。(影庫本粘籤)</span>奉詔討平之。時趙在禮據魏州，與明宗會兵於鄴下，大軍夕亂，明宗為其所逼，彥威從入魏州，<span class="jiazhu">案歐陽史：明宗擁兵入城，彥威獨不入，與薛史異。(舊五代史考異)</span>皇甫暉等尤忌彥威，欲殺之，彥威機辯開說，竟免。及出，彥威部下兵士獨全，衞護明宗至魏縣。時明宗欲北趨常山，彥威與安重誨懇請赴闕，從至洛陽，彥威首率卿相勸進於至德宮，旬日之間，內外機事，皆決於彥威。擅收段凝、溫韜下獄，將置於法，安重誨曰：「溫、段罪惡，負於梁室，眾所知矣。今主上克平內艱，冀安萬國，豈為公報仇耶！」至天成初，除鄆州節度使，值青州王公儼拒命，改平盧軍節度，至鎮，擒公儼，斬之。<span class="jiazhu">案歐陽史：彥威徙鎮平盧，朱守殷反，伏誅。考朱守殷反，明宗遣范延光馳兵斬之，非由彥威之力，宜以薛史所載為得其實。(舊五代史考異)</span>明年冬，肆覲於汴州，明宗接遇甚厚，累官至檢校太尉、兼中書令。三年冬，卒於理所，年五十七。奏至之日，明宗方出近郊，忽聞奏訃，掩泣歸宮，輟朝三日，至月終不舉樂。<span class="jiazhu">案五代會要：天成四年六月敕：「故平盧軍節度使霍彥威，勛名顯著，宅兆已營，爰遵定諡之規，<span class="jiaozhusup">「爰」原作「度」，據會要卷一一改。</span>俾議送終之制，宜以三公禮葬。」(舊五代史考異)</span>冊贈太師、晉國公，諡曰忠武。子承訓，弟彥珂，累歷刺史。皇朝乾德中，立明宗廟於洛州，<span class="jiaozhusup">原作「洛川」，據殿本、劉本改。</span>詔以彥威配饗廟庭。<span class="jiazhu">永樂大典卷一萬八千一百二十九。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>王晏球，字瑩之，自言洛都人。少遇亂，為蔡賊所掠，汴人杜氏畜之為子，因冒姓杜氏。晏球少沉勇有斷，倜儻不羣。梁祖之鎮汴也，選富家子有材力者，置之帳下，號曰「廳子都」。<span class="jiazhu">案清異錄：宣武廳子都，尤勇悍，其弩張一大機，則十二小機皆發，用連珠大箭，無遠不及，晉人極畏此。(舊五代史考異)　　廳子都，原本作「聽于都」，今從通鑑注所引薛史改正。(影庫本粘籤)</span>晏球預選，從梁祖征伐，所至立功，累遷廳子都指揮使。梁開平三年，自開封府押衙充直左耀武指揮使，授右千牛衞將軍，軍職如故。朱友珪之篡位也，懷州龍驤守禦軍作亂，欲入京城，已至河陽，友珪命晏球出騎迎戰擊亂軍，獲軍使劉重遇，以功轉左龍驤第一指揮使。梁末帝嗣位，以晏球為龍驤四軍都指揮使。</p>
<p class="em2" id="p4"><a class="gg-link" href="#p4" onclick="return changeColor(this);"></a>貞明二年四月十九日夜，汴州捉生都將李霸等作亂，縱火焚剽，攻建國門，梁末帝登樓拒戰。晏球聞亂，先得龍驤馬五百屯於鞠場，俄而亂兵以竿豎麻布沃油焚建國樓，勢將危急。晏球隔門窺亂兵，<span class="jiaozhusup">「亂兵」原作「兵亂」，據殿本、彭本改。影庫本批校云：「『亂兵』訛『兵亂』。」</span>見無甲冑，即出騎擊之，奮力血戰，俄而羣賊散走。梁末帝見騎軍討賊，呼曰：「非吾龍驤之士乎？」晏球奏曰：「亂者惟李霸一都，陛下但守宮城，<span class="jiazhu">宮城，原本作「官城」，今從通鑑改正。(影庫本粘籤)</span>遲明臣必破之。」既而晏球盡戮亂軍，全營族誅。以功授單州刺史，尋領軍於河上，為行營馬軍都指揮兼諸軍排陣使。</p>
<p class="em2" id="p5"><a class="gg-link" href="#p5" onclick="return changeColor(this);"></a>莊宗入汴，晏球率騎軍入援，至封丘，聞梁末帝殂，即解甲降於莊宗。明年，與霍彥威北捍契丹，授齊州防禦使、北面行營馬軍都指揮使，仍賜姓氏，名紹虔。鄴之亂，明宗入赴內難，晏球時在瓦橋，遣人招之。明宗至汴，晏球率騎從至京師，以平定功授宋州節度使，上章求還本姓名。</p>
<p class="em2" id="p6"><a class="gg-link" href="#p6" onclick="return changeColor(this);"></a>天成二年，授北面行營副招討，以兵戍滿城。是歲，王都據定州，<span class="jiazhu">案通鑑：遣人說北面副招討王晏球，晏球不從，乃以金遺晏球帳下，使圖之，不克。癸巳，晏球以都反狀聞。壬寅，以王晏球為北面招討使，權知定州行州事。(舊五代史考異)</span>契丹遣禿餒率騎千餘來援都，<span class="jiaozhusup">「契丹」二字原無，據殿本、劉本補。</span>突入定州，晏球引軍保曲陽。王都、禿餒出軍拒戰，晏球督厲軍士，令短兵擊賊，戒之曰：「迴首者死。」符彥卿以龍武左軍攻其左，高行周以龍武右軍攻其右，<span class="jiazhu">案：歐陽史作高行珪。(舊五代史考異)</span>奮劍揮檛，應手首落，賊軍大敗於嘉山之下，追襲至於城門。俄而契丹首領惕隱率勇騎五千至唐河。<span class="jiazhu">案：歐陽史作七千騎。(舊五代史考異)</span>是時大雨，晏球出師逆戰，惕隱復敗，追至易州，河水暴漲，所在陷沒，俘獲二千騎而還。惕隱以餘眾北走幽州，趙德鈞令牙將武從諫以騎邀擊，德鈞分扼諸要路，旬日之內，盡獲惕隱已下酋長七百餘人，契丹遂弱。晏球圍城既久，帝遣使督攻城，晏球曰：「賊壘堅峻，但食三州租稅，撫恤黎民，愛養軍士，彼自當魚潰。」帝然其言。</p>
<p class="em2" id="p7"><a class="gg-link" href="#p7" onclick="return changeColor(this);"></a>晏球能與將士同其甘苦，所得祿賜私財，盡以饗士，日具飲饌，與將校筵宴，待軍士有禮，軍中無不敬伏。其年冬，平賊。自初戰至於城拔，不戮一士，上下歡心，物議以為有將帥之略。以功授天平軍節度使，未幾，移鎮青州，就加兼中書令。長興三年，卒於鎮，時年六十。<span class="jiazhu">案：歐陽史作年六十二。(舊五代史考異)</span>贈太尉。</p>
<p class="em2" id="p8"><a class="gg-link" href="#p8" onclick="return changeColor(this);"></a>子徹，位至懷州刺史。<span class="jiazhu">永樂大典卷一萬八千一百二十九。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>戴思遠，本梁之故將也。初事梁祖，以武幹知名。開平元年，自右羽林統軍加檢校司徒，出為晉州刺史。二年，授右監門上將軍，尋改華州防禦使。三年，自左天武使復授右羽林統軍。郢王友珪篡位，授洺州團練使。<span class="jiazhu">洺州，原本作「洛州」，今從歐陽史改正。(影庫本粘籤)</span>貞明中，為邢州留後，遷本州節度使。屬燕將張萬進殺滄州留後劉繼威，以城歸梁，末帝命思遠鎮之。莊宗平定魏博，以兵臨滄、德，思遠棄鎮渡河歸汴，累遷天平軍節度使兼北面招討使，將兵與莊宗對壘。久之，莊宗討張文禮於鎮州，契丹來援，莊宗追襲契丹至幽州。思遠聞之，總兵以襲魏州，<span class="jiazhu">以襲，原本作「以寵」，今據文改正。(影庫本粘籤)</span>至魏店，遇明宗騎軍適至，思遠乃涉洹水，陷成安，復歸楊村砦，盡率其眾，攻德勝北城。城中危急，符存審晝夜乘城以拒之，莊宗自薊五日馳至魏州，思遠聞之解去。及明宗襲下鄆州，思遠罷軍權，降授宣化軍留後。其年，莊宗入汴，思遠自鄧州入朝，復令歸鎮。明宗即位，移授洋州節度使。及西川俱叛，思遠以董璋故人，避嫌請代，徵入朝宿衞，以年告老，授太子少保致仕。清泰二年八月，卒於家。<span class="jiazhu">永樂大典卷一萬五千二十二。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>朱漢賓，字績臣，亳州譙縣人也。父元禮，始為郡將，梁太祖聞其名，擢為軍校，從龐師古渡淮，戰沒於淮南。漢賓少有膂力，形神壯偉，膽氣過人，梁祖以其父死王事，選置帳下，編入屬籍。梁祖之攻兗、鄆也，朱瑾募驍勇數百人，黥雙雁於其額，號為「鴈子都」。<span class="jiazhu">案：此追敍梁祖攻兗、鄆事。歐陽史作是時梁方東攻兗、鄆，則失其事之前後矣。<span class="jiaozhusup">二十九字原無，據舊五代史考異補。</span>歐陽史誤以鴈子都為梁軍名，吳縝嘗辨其誤。</span>梁祖聞之，亦選數百人，別為一軍，號為「落鴈都」。署漢賓為軍使，當時目為「朱落鴈」。後與諸將破蔡賊有功，天復中，<span class="jiaozhusup">原作「天福」，據冊府卷三六０改。按此敍唐末事，當作天復。</span>授右羽林統軍。入梁，歷天威軍使、左羽林統軍，出為磁州刺史、滑宋二州留後、亳曹二州刺史、安州節度使。</p>
<p class="em2" id="p11"><a class="gg-link" href="#p11" onclick="return changeColor(this);"></a>莊宗至洛陽，漢賓自鎮入覲，復令還鎮。明年，授左龍武統軍。莊宗嘗幸漢賓之第，漢賓妻進酒上食，奏家樂以娛之，自是漢賓頗蒙寵待。同光四年正月，冀王朱友謙入朝，明宗居洛陽，以友謙故人，置酒於第。莊宗諸弟在席，友謙坐在永王存霸之上。酒酣，漢賓以大觴奉友謙曰：「公雖名位高，坐於皇弟之上，非宜也。僕與公俱在梁朝，以宗盟相厚，自公入朝，三發單函候問，略無報復，忽余卑位，不亦甚乎！」元行欽恐其紛然，為解之方止。不數日，友謙赤族。趙在禮據魏州，元行欽率軍進討，詔漢賓權知河南府事。明宗以漢賓為右衞上將軍，樞密使安重誨方當委重，漢賓密令結托，得為婚家。天成末，為潞州節度使，移鎮晉州。重誨既誅，漢賓復為上將軍。明年秋，漢賓告老，授太子少保致仕。清泰二年六月卒，時年六十四。</p>
<p class="em2" id="p12"><a class="gg-link" href="#p12" onclick="return changeColor(this);"></a>漢賓少勇健，及晚歲飲啖過人，其狀貌偉如也。凡所履歷，不聞踰法。梁時，嘗領軍屯魏州莘縣，<span class="jiazhu">莘縣，原本作「華縣」，考新唐書地理志魏州有莘縣，無「華縣」，今改正。(影庫本粘籤)</span>適值連帥去郡，諸軍咸以利見誘，請自為留後，漢賓則斬其言者，拒而不從，聞者賞焉。在曹日，飛蝗去境，父老歌之。臨平陽遇旱，親齋潔禱龍子祠，踰日雨足，四封大稔，咸以為善政之所致也。及致仕，東還亳郡，見鄉舊親戚淪沒者，有塋兆未辦，則給以棺斂，有婚嫁未畢，則助以資幣，受其惠者數百家，郡人義之。尋還洛陽，有第在懷仁里，北限洛水，南枕通衢，層屋連甍，修木交幹，笙歌羅綺，日以自娛，養彼天和，保其餘齒，此乃近朝知止之良將也。晉高祖即位，贈太子少傅，諡曰貞惠。<span class="jiazhu">案：五代會要作正慧，引太常博士林弼議曰：「漢賓散己俸以代荒逋，濟疲俗而臻富庶，所蒞之地，綽有政聲，知進退存亡之理，得善始令終之道。謹案諡法，中道不撓、保節揚名曰正；愛民好學、寬裕慈仁曰慧，請諡曰正慧。」從之。薛史及歐陽史俱作「貞惠」，未知何據。(舊五代史考異)</span></p>
<p class="em2" id="p13"><a class="gg-link" href="#p13" onclick="return changeColor(this);"></a>有子四人，長曰崇勳，官至左武衞將軍。<span class="jiazhu">永樂大典卷二千三十一。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>孔勍，字鼎文，兗州人，後徙家宿州。少便騎射，為軍中小校，事梁祖漸至郡守，累遷齊州防禦使、唐鄧節度使。梁貞明中，王球據襄州叛，勍討平之，因授山南東道節度使。莊宗至洛陽，勍自鎮來朝，復令歸鎮，尋移昭義節度使。同光季年，監軍楊繼源與都將謀據潞州，事泄，勍誅之。明宗即位之歲，詔還京師，授河陽節度使。未幾，以太子太師致仕，卒年七十九。贈太尉。<span class="jiazhu">永樂大典卷一萬八千一百二十九。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>劉玘，汴州雍邱人也。世為宣武軍牙校。玘少負壯節，梁祖鎮汴州，玘求自試，補隊長。從梁祖征伐，所至有功，遷為牙將，歷滑、徐、襄三州都指揮使。開平中，襄帥王班為帳下所害，<span class="jiazhu">王班，原本作「王斌」，今從冊府元龜改正。(影庫本粘籤)</span>亂軍推玘為留後，玘詭從之，翌日受賀，衙庭享士，伏甲幕下，盡斬其亂將。<span class="jiazhu">案通鑑考異引梁祖實錄：八月丁酉，賜劉玘、王延順物，以其違亂將之命來歸。編遺錄斬李洪勅云：「始扶劉玘，既奔竄以歸朝。」若使玘翌日便斬亂將，則襄州何以至九月始收復。蓋玘脫身歸朝，及梁亡入唐，妄云斬亂以自誇大耳。(舊五代史考異)</span>以功歷復、亳二州刺史，徵為侍衞都將，出為安州刺史。貞明中，為晉州留後。莊宗至汴，玘來朝。玘在晉州八年，日與上黨、太原之師交鬬於境上，莊宗見而勞之曰：「劉侯無恙，控我晉陽之南鄙，歲時久矣，不早相見。」玘頓首謝罪。復命歸鎮，正授節旄，移鎮安州。明宗即位，遷鄧州節度使。天成末，以史敬鎔代之，玘還京師，卒。贈侍中。</p>
<p class="em2" id="p16"><a class="gg-link" href="#p16" onclick="return changeColor(this);"></a>有子師道，仕皇朝，為右贊善大夫，卒。<span class="jiazhu">永樂大典卷九千九十八。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>周知裕，字好問，幽州人也。少事燕帥劉仁恭為騎將，表為媯州刺史，久之，移刺德州。天祐四年，劉守光既平滄州，乃以其幼子繼威為留後，大將張萬進與知裕佐之。繼威沖幼，宣淫於萬進之家，萬進殺之。詰旦，召知裕告其故，萬進自稱留後，署知裕為景州刺史。會萬進納款於梁，知裕先奔於汴，梁主厚待之，特置歸化軍，<span class="jiazhu">歸化，原本作「歸比」，今從通鑑改正。(影庫本粘籤)</span>以知裕為指揮使，凡軍士自河朔歸梁者，皆隸於部下。梁與莊宗交戰於河，摧堅挫銳，惟恃歸化一軍，然歲將一紀，位不及郡守。</p>
<p class="em2" id="p18"><a class="gg-link" href="#p18" onclick="return changeColor(this);"></a>同光初，莊宗入汴，知裕隨段凝軍解甲封丘。明宗時為總管，受降於郊外，見知裕甚喜，遙相謂曰：「周歸化今為吾人，何樂如之！」因令諸子以兄事之。莊宗撫憐尤異，而諸校心妬之。有壯士唐從益者，因獵射之，知裕遁而獲免。莊宗遂誅從益，出知裕為房州刺史。魏王繼岌伐蜀，召為前鋒騎將。明宗即位，移刺絳州，改淄州刺史、宿州團練使。知裕老於軍旅，勤於稼穡，凡為郡勸課，皆有政聲，朝廷喜之，遷安州留後。</p>
<p class="em2" id="p19"><a class="gg-link" href="#p19" onclick="return changeColor(this);"></a>淮上之風惡病者，至於父母有疾，不親省視，甚者避於他室，或時問訊，即以食物揭於長竿之首，委之而去。知裕心惡之，召鄉之頑狠者訶詰教導，俾知父子骨肉之恩，繇是弊風稍革。長興末，入為右神武統軍。清泰初，卒於官。<span class="jiazhu">案：歐陽史作應順中，卒。(舊五代史考異)</span>贈太傅。<span class="jiazhu">永樂大典卷八千九百九十九。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>史臣曰：夫才之良者，在秦亦良也，在虞亦良也。故彥威而下，昔為梁臣，不虧亮節，洎歸唐祚，亦無醜聲，蓋松貞不變於四時，玉粹寧虞其烈燄故也。况彥威之輔明宗也，有翊戴之績；晏球之伐中山也，著戡定之功。方之數公，尤為優矣。<span class="jiazhu">永樂大典卷八千九百九十七。</span></p>
</div></body></html>