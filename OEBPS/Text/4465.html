<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷九十二·晉書十八·列傳第七</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第七</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>姚顗，字伯真，京兆萬年人。曾祖希齊，湖州司功參軍。祖宏慶，蘇州刺史，父荊，國子祭酒。顗少憃，敦厚，靡事容貌，任其自然，流輩未之重，唯兵部侍郎司空圖深器之，<span class="jiazhu">司空圖，原本作「司空塗」，今從冊府元龜改正。(影庫本粘籤)　　案：歐陽史作中條山處士司空圖一見奇之。據新唐書卓行傳：司空圖為戶部侍郎，以疾歸，昭宗在華，召為兵部侍郎，辭不赴。是圖非處士也。(舊五代史考異)</span>以女妻焉。顗性仁恕，多為僕妾所欺，心雖察之，而不能面折，終身無喜怒。不知錢百之為陌，黍百之為銖，凡家人市貨百物，入增其倍，出減其半，不詢其由，無擔石之儲，心不隕穫。</p>
<p class="em2" id="p1"><a class="gg-link" href="#p1" onclick="return changeColor(this);"></a>唐末，隨計入洛，出游嵩山，有白衣丈夫拜于路側，<span class="jiaozhusup">「丈」原作「大」，據殿本、彭校改。</span>請為童僕。顗辭不納。乃曰：「鬼神享于德，君子孚于信，余則鬼也，將以託賢者之德，通化工之信，幸無辭焉。昔余掌事陰府，承命攝人之魂氣，名氏同而其人非，且富有壽算，復而歸之，則筋骸已敗，由是獲譴，使不得為陽生，公中夏之相輔也，今為謁中天之祠，若以某姓名求之，<span class="jiaozhusup">「求」原作「救」，據殿本、劉本改。</span>神必許諾。」顗因為之虔禱而還，白衣迎于山下，曰：「余免其苦矣。」拜謝而退。顗次年擢進士第。</p>
<p class="em2" id="p2"><a class="gg-link" href="#p2" onclick="return changeColor(this);"></a>梁貞明中，歷校書郎、登封令、右補闕、禮部員外郎，召入翰林，累遷至中書舍人。唐莊宗平梁，以例貶復州司馬，歲餘牽復，授左散騎常侍，歷兵吏部侍郎、尚書左丞。唐末帝即位，講求輔相，乃書朝中清望官十餘人姓名置於瓶中，清夜焚香而挾之，既而得盧文紀與顗，遂拜中書侍郎、平章事。制前一日，嵩山白衣來謁，謂顗曰：「公明日為相。」其言無差，冥數固先定矣。<span class="jiazhu">案歐陽史本傳云：顗為人仁恕，不知錢陌銖兩之數，御家無法，在相位齷齪無所為。唐制，吏部分為三銓，尚書一人曰尚書銓，侍郎二人曰中銓、東銓，每歲集以孟冬三旬，而選盡季春之月。天成中，馮道為相，建言天下未一，選人歲纔數百，而吏部三銓分注，雖曰故事，其寔徒煩而無益，始詔三銓合而為一，而尚書侍郎共行選事。至顗與盧文紀為相，復奏分銓為三，而循資長定舊格，歲久多舛，因增損之，選人多不便之，<span class="jiaozhusup">原作「遷人」，據彭校及歐陽史卷五五姚顗傳改。</span>往往邀遮宰相，喧訴不遜，顗等無如之何，廢帝為下詔書禁止。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>高祖登極，罷相為刑部尚書，俄遷戶部尚書。天福五年冬卒，年七十五。贈左僕射。子惟和嗣。顗疏于財，而御家無術，既死，斂葬之資不備，家人俟賻物及鬻第方能舉喪而去。士大夫愛其廉而笑其拙。<span class="jiazhu">永樂大典卷五千三百八十三。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>呂琦，<span class="jiazhu">呂琦傳，永樂大典闕全篇，今就散見各韻者共得四條，排次前後，以存梗概。(影庫本粘籤)</span>字輝山，幽州安次人也。祖壽，瀛州景城主簿。父兗，滄州節度判官，累至檢校右庶子。<span class="jiazhu">永樂大典卷一萬七百六十五。</span>劉守光攻陷滄州，琦父兗被擒，族之。琦時年十五，<span class="jiazhu">案：厚德錄作琦年十四。(舊五代史考異)</span>為吏追攝，將就戮焉。有趙玉者，<span class="jiazhu">案：厚德錄作李玉。(舊五代史考異)</span>幽、薊之義士也，久遊于兗之門下，見琦臨危，乃紿謂監者曰：「此子某之同氣也，幸無濫焉。」監者信之，即引之俱去。行一舍，琦困于徒步，以足病告，玉負之而行，逾數百里，因變姓名，乞食于路，乃免其禍。<span class="jiazhu">永樂大典卷一萬四千五百八十一。　　案厚德錄云：李玉嘗客于滄洲呂兗門下，劉守光破滄洲，盡殺呂兗家，兗子琦年十四，玉負之以逃，匄衣食以資之。燕、趙間以玉能存呂氏之孤，推以為義士。清泰中，琦為給事中、端明殿學士，時玉已卒，乃薦其子于知貢舉馬裔孫，遂擢甲第。考薛史作趙玉，厚德錄作李玉；薛史作琦年十五，厚德錄作十四。蓋傳聞之異。(孔本)</span>年弱冠，以家門遇禍，邈無所依，乃勵志勤學，多遊於汾、晉。<span class="jiazhu">永樂大典卷三千八百七十一。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>唐天祐中，莊宗方開霸府，翹佇賢士，墨制授琦代州軍事判官，秩滿歸太原，監軍使張承業重琦器量，禮遇尤厚。天成初，拜琦殿中侍御史，遷駕部員外郎，兼侍御史知雜事。會河陽帑吏竊財事發，詔軍巡院鞫之。時軍巡使尹訓怙勢納賂，枉直相反，俄有訴寃於闕下者，詔琦按之，既驗其姦，乃上言請治尹訓，沮而不行。琦連奏不已，訓知其不免，自殺於家，其獄遂明，蒙活者甚眾，自是朝廷多琦之公直。<span class="jiazhu">永樂大典卷二萬五百二十八。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>高祖建義於太原，唐末帝幸懷州，趙德鈞駐軍于團柏谷，末帝以琦嘗在德鈞幕下，因令齎都統使官告以賜之，且犒其軍焉。及觀軍于北陲，館于忻州，會晉祖降下晉安寨，遣使告于近郡，琦適遇其使，即斬之以聞，尋率郡兵千人間道而歸。<span class="jiazhu">案：通鑑作帥州兵趣鎮州。(舊五代史考異)</span>高祖入洛，亦弗之責，止改授祕書監而已。天福中，預修唐書，權掌選部，皆有能名焉。累遷禮部、刑部、戶部、兵部侍郎，階至金紫光祿大夫，爵至開國子。</p>
<p class="em2" id="p7"><a class="gg-link" href="#p7" onclick="return changeColor(this);"></a>琦美丰儀，有器槩，雖以剛直聞于時，而內實仁恕。初，高祖謀求輔相，時宰臣李崧力薦琦于高祖，云可大用。高祖數召琦于便殿，言及當世事，甚奇之，方將倚以為相，忽遇疾而逝，人皆惜之。<span class="jiazhu">永樂大典卷一萬七百六十五。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>梁文矩，字德儀，鄆州人。父景，祕書少監。梁福王友璋好接賓客，文矩少遊其門，初試太子校書，轉祕書郎。友璋領鄆州，奏為項城令，及移鎮徐方，辟為從事。友璋卒，改兗州觀察判官。時莊宗遣明宗襲據鄆州，文矩以父母在鄆，一旦隔越，不知存亡，為子之情，戀望如灼，遂間路歸鄆，尋謁莊宗。莊宗喜之，授天平軍節度掌書記，在明宗幕下，明宗歷汴、恆二鎮，皆隨府遷職。天成初，授右諫議大夫，知宣武軍軍州事，歷御史中丞、吏部侍郎、禮部尚書、西都副留守，判京兆府事，繼改兵部尚書。</p>
<p class="em2" id="p9"><a class="gg-link" href="#p9" onclick="return changeColor(this);"></a>文矩以嘗事霸府，每懷公輔之望。時高祖自外鎮入覲，嘗薦於明宗曰：「梁文矩早事陛下，甚有勤勞，未升相輔，外論慊之。」明宗曰：「久忘此人，吾之過也。」尋有旨降命，會丁外憂而止。清泰初，拜太常卿。高祖即位，授吏部尚書，改太子少師。</p>
<p class="em2" id="p10"><a class="gg-link" href="#p10" onclick="return changeColor(this);"></a>文矩喜清靜之教，聚道書數千卷，企慕赤松、留侯之事，而服食尤盡其善。<span class="jiaozhusup">「服食」二字原無，影庫本粘籤云：「『而尤盡其善』句疑有誤，今無別本可校。姑仍其舊。」今據殿本補。</span>後因風痹，<span class="jiaozhusup">「後」原作「復」，據殿本、劉本改。</span>上章請退，以太子太保致仕，居洛陽久之。天福八年，以疾卒，時年五十九。贈太子太傅。<span class="jiazhu">永樂大典卷六千六百十四。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>史圭，常山人也。其先與王武俊來於塞外，<span class="jiazhu">王武俊，原本作「武後」，今從唐書改正。(影庫本粘籤)</span>因家石邑。高祖曾，歷鎮陽牙校。父鈞，假安平、九門令。圭好學工詩，長于吏道。唐光化中，歷阜城、饒陽尉，改房子、寧晉、元氏、樂壽、博陸五邑令。為寧晉日，擅給驛廩，以貸飢民，民甚感之。及為樂壽令，里人為之立碑。同光中，任圜為真定尹，擢為本府司錄，不應命。郭崇韜領其地，辟為從事，及明宗代崇韜，以舊職縻之。</p>
<p class="em2" id="p12"><a class="gg-link" href="#p12" onclick="return changeColor(this);"></a>明宗即位，入為文昌正郎，安重誨薦為河南少尹，判府事，尋命為樞密院直學士。時圭以受知於重誨，重誨奏令圭與同列閻至俱昇殿侍立，以備顧問，明宗可之。尋自左諫議大夫拜尚書右丞，有入相之望。圭敏于吏事，重誨本不知書，為事剛愎，每於明宗前可否重務，圭恬然終日，不能剖正其事。長興中，重誨既誅，圭出為貝州刺史，未幾罷免，退歸常山。由是閉門杜絕人事，雖親戚故人造者不見其面，每遊別墅，則乘婦人氈車以自蔽匿，人莫知其心。</p>
<p class="em2" id="p13"><a class="gg-link" href="#p13" onclick="return changeColor(this);"></a>高祖登極，徵為刑部侍郎，判鹽鐵副使，皆宰臣馮道之奏請也。始圭在明宗時為右丞，權判銓事，道在中書，嘗以堂判衡銓司所注官，圭怒，力爭之，道亦微有不足之色；至是圭首為道所舉，方愧其度量遠不及也。旋改吏部侍郎，分知銓事，而圭素厲廉守節，大著公平之譽。</p>
<p class="em2" id="p14"><a class="gg-link" href="#p14" onclick="return changeColor(this);"></a>圭前為河南少尹日，有嵩山術士遺圭石藥如斗，謂圭曰：「服之可以延壽，然不可中輟，輟則疾作矣。」圭後服之，神爽力健，深寶惜焉。清泰末，圭在常山，遇祕瓊之亂，時貯於衣笥，為賊所劫，後不復得。天福中，疾生胸臆之間，常如火灼，圭知不濟，求歸鄉里，詔許之。及涉河，竟為藥氣所蒸，卒於路，<span class="jiazhu">案：歐陽史作卒于常山。(舊五代史考異)</span>歸葬石邑，時年六十八。<span class="jiazhu">永樂大典卷一萬一百八十三。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>裴皥，字司東，系出中眷裴氏，世居河東為望族。皥容止端秀，性卞急，剛直而無隱，少而好學，苦心文藝，雖遭亂離，手不釋卷。唐光化三年，擢進士第，釋褐授校書郎，歷諫職。梁初，當路推其文學，遷翰林學士、中書舍人。唐莊宗時，擢為禮部侍郎，後以語觸當事，改太子賓客，旋授兵部尚書，以老致仕。<span class="jiaozhusup">五十一字原無，據殿本補。原注「案以下有闕文」六字刪。</span>天福初，起為工部尚書，復告老，以右僕射致仕。皥累知貢舉，稱得士，宰相馬裔孫、桑維翰皆其所取進士也。後裔孫知貢舉，率新進士謁皥，皥喜，為詩曰：「詞場最重是持衡，天遣愚夫受盛名，三主禮闈年八十，門生門下見門生。」當世榮之。桑維翰嘗私見皥，皥不為迎送，人問之，皥曰：「我見桑公于中書，庶僚也；今見我于私第，門生也。」<span class="jiaozhusup">二十四字原無，據殿本、劉本補。</span>人以為允。卒年八十五。贈太子太保。<span class="jiazhu">永樂大典卷五千三百五。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>吳承範，字表微，魏州人也。父瓊，右金吾衞將軍，累贈太子少保。承範少好學，善屬文，唐閔帝之鎮鄴都也，聞其才名，署為賓職，承範懇求隨計，閔帝許之。長興三年，擢進士第。及閔帝即位，授左拾遺。清泰二年，以本官充史館修撰。與同職張昭等共修明宗實錄，<span class="jiazhu">考張昭本名昭遠，至漢初始去「遠」字。薛史晉書已作張昭，蓋從其最後之名，今姑仍其舊。(影庫本粘籤)</span>轉右補闕，依前充職。高祖革命，遷尚書屯田員外郎、知制誥。天福三年，改樞密院直學士，未幾，自祠部郎中、知制誥召充翰林學士，正拜中書舍人，賜金紫。少帝嗣位，遷禮部侍郎，知貢舉，尋遘疾而卒，年四十二。贈工部尚書。</p>
<p class="em2" id="p17"><a class="gg-link" href="#p17" onclick="return changeColor(this);"></a>承範溫厚寡言，善希人旨，桑維翰、李崧尤重之，嘗薦于高祖，云可大用。承範知之，持重自養，雖遇盛夏，<span class="jiaozhusup">「遇」原作「過」，據殿本、劉本改。</span>而猶服襦袴，加之以純綿，蓋慮有寒濕之患也。然竟不獲其志，其命也夫。<span class="jiazhu">永樂大典卷三千三百二十一。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>盧導，字熙化，其先范陽人也。祖伯卿，<span class="jiazhu">案新唐書宰相世系表：卿，太原少尹伯初之子也。疑原本衍「伯」字。(舊五代史考異)</span>唐殿中侍御史。父如晦，<span class="jiazhu">案：新唐書世系表作知晦。(舊五代史考異)</span>國子監丞，贈戶部侍郎。導少而儒雅，美詞翰，善談論。唐天祐初，登進士第，釋褐除校書郎，由均州鄖鄉縣令入為監察御史，<span class="jiaozhusup">原作「鄭鄉」，據殿本、劉本改。</span>三遷職方員外郎，充史館修撰，改河南縣令、禮部郎中，賜紫，轉右司郎中兼侍御史知雜事。以病免，閒居於漢上，久之，天成中，以本官徵還，拜右諫議大夫。長興末，為中書舍人，權知貢舉。明年春，潞王自鳳翔擁大軍赴闕，唐閔帝奔于衞州，宰相馮道、李愚集百官于天宮寺，<span class="jiazhu">李愚，原本作「李遇」，今從通鑑改正。(影庫本粘籤)</span>將出迎潞王。時軍眾離潰，人情奔駭，百官移時未有至者。導與舍人張昭先至，馮道請導草勸進牋，導曰：「潞王入朝，郊迎可也；<span class="jiazhu">案：通鑑作班迎。(舊五代史考異)</span>若勸進之事，安可造次。且潞王與主上，皆太后之子，或廢或立，當從教令，安得不稟策母后，率爾而行！」馮道曰：「凡事要務實，勸進其可已乎？」導曰：「今主上蒙塵在外，遽以大位勸人，若潞王守道，以忠義見責，未審何詞以對！不如率羣臣詣宮門，取太后進止，即去就善矣。」道未及對，會京城巡檢安從進報曰：「潞王至矣，安得百僚無班。」<span class="jiaozhusup">「百」原作「具」，據殿本、劉本改。</span>即紛然而去。是日，潞王未至，馮道等止于上陽門外，又令導草勸進牋，<span class="jiazhu">案：歐陽史作潞王止于上陽門外，道又令導草牋，與薛史異。通鑑作潞王未至，三相息于上陽門外，與是書同。(舊五代史考異)</span>導執之如初。李愚曰：「舍人之言是也，吾輩信罪人矣。」導之守正也如是。晉天福中，由禮部侍郎遷尚書右丞，判吏部尚書銓事，秩滿，拜吏部侍郎。六年秋，卒於東京，時年七十六。<span class="jiazhu">永樂大典卷二千二百十二。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>鄭韜光，字龍府，洛京河清人也。<span class="jiaozhusup">原作「清河」，據劉本改。</span>曾祖絪，為唐宰相。祖祗德，國子祭酒，<span class="jiazhu">案新唐書宰相世系表：祗德，兵部尚書。(舊五代史考異)</span>贈太傅。父顥，<span class="jiazhu">案新唐書世系表：顥字養正，疑「顥」字是「頤」字之訛。(舊五代史考異)</span>河南尹，贈太師。其先世居滎陽，自隋、唐三百餘年，公卿輔相，蟬聯一門。韜光，唐宣宗之外孫，萬壽公主之所出也，生三日，賜一子出身，銀章朱紱。及長，美容止，神爽氣澈，不妄喜怒，秉執名節，為甲族所稱。自京兆府參軍歷祕書郎、集賢校理、太常博士、虞部比部員外郎、司門戶部郎中、河南京兆少尹、太常少卿、諫議大夫、給事中。梁貞明中，懇求休退，上表漏名，責授寧州司馬。莊宗平梁，遷工、禮、刑部侍郎。天成、長興中，歷尚書左右丞。國初，以戶部尚書致仕。自襁褓迨于懸車，凡事十一君，越七十載，所仕無官謗，無私過，三持使節，不辱君命，士無賢不肖，皆恭己接納。晚年背傴，時人咸曰鄭傴不迂。平生交友之中無怨隙，親族之間無愛憎，恬和自如，性尚平簡，及致政歸洛，甚愜終焉之志。天福五年秋，寢疾而卒，年八十。贈右僕射。<span class="jiazhu">永樂大典卷一萬八千八百八十一。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>王權，<span class="jiazhu">王權，太平御覽作「王欋」，與原本異。通鑑、歐陽史統作王權，知「欋」字係傳刻之誤，今仍其舊。(影庫本粘籤)</span>字秀山，太原人，積世衣冠。曾祖起，官至左僕射、山南西道節度使，冊贈太尉，諡曰文懿，唐史有傳。祖龜，浙東觀察使。父蕘，右司員外郎。權舉進士，解褐授祕書省校書郎、集賢校理，歷左拾遺、右補闕。梁祖革命，御史司憲崔沂表為侍御史，遷兼職方員外郎知雜事。歲餘，召入翰林為學士，在院加戶部郎中、知制誥，歷左諫議大夫、給事中，充集賢殿學士判院事，俄拜御史中丞。唐莊宗平梁，以例出為隨州司馬，會赦，量移許州。月餘，入為右庶子，遷戶兵吏三侍郎、尚書左丞、禮部尚書判銓。清泰中，權知貢舉，改戶部尚書，華資美級，罕不由之。高祖登極，轉兵部尚書。天福中，命權使於契丹，權以前世累為將相，未嘗有奉使而稱陪臣者，<span class="jiaozhusup">殿本、劉本同。大典(膠卷)卷六八五一作「未嘗有稱臣於戎虜者」。下文「豈能遠使於契丹乎」、「權不欲臣事契丹」，殿本、劉本同，大典(膠卷)卷六八五一作「豈能稽顙於穹廬之長乎」、「權以恥拜虜廷」。</span>謂人曰：「我雖不才，年今耄矣，豈能遠使於契丹乎！違詔得罪，亦所甘心。」由是停任。先是，宰相馮道使於契丹纔回，權亦自鳳翔冊禮使回，<span class="jiazhu">案：通鑑考異引周世宗實錄馮道傳云：契丹遣使加徽號于晉祖，晉亦獻徽號于契丹。始命兵部尚書王權銜其命，權辭以老病。晉祖謂馮道曰：「此行非卿不可。」道無難色。據此傳，馮道自契丹使回，始命王權奉使，道亦未嘗再使契丹也，與周實錄異。(舊五代史考異)</span>故責詞略曰：「若以道路迢遙，即鸞閣之台臣亦往；若以筋骸衰減，即鳳翔之冊使纔回。既黷憲章，須從殿黜」云。其實權不欲臣事契丹，故堅辭之，非避事以違命也。踰歲授太子少傅致仕。六年秋，以疾卒，年七十八。贈左僕射。<span class="jiazhu">永樂大典卷六千八百五十一。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>韓惲，字子重，太原晉陽人。曾祖俊，唐龍武大將軍。祖士則，石州司馬。父逵，代州刺史。惲世仕太原，昆仲為軍職，惟惲親狎儒士，好為歌詩，聚書數千卷。乾寧中，後唐莊宗納其妹為妃，初為嫡室，故莊宗深禮其家，而惲以文學署交城、文水令，入為太原少尹。莊宗平定趙、魏，為魏州支使。莊宗即位，授右散騎常侍，從駕至洛陽，轉尚書戶部侍郎。天成初，改秘書監。俄而馮道為丞相，與惲有同幕之舊，以惲性謹厚，尤左右之，尋遷禮部尚書。丁內憂，服闋，授戶部尚書。明宗晏駕，馮道為山陵使，引惲為副使。清泰初，以充奉之勞，授檢校尚書右僕射、絳州刺史，<span class="jiaozhusup">「史」原作「使」，據殿本、劉本改。</span>踰年入為太子賓客。高祖登極，以惲先朝懿戚，深加禮遇，除授貝州刺史。時范延光有跋扈之狀，惲懼其見逼，遲留不敢赴任，高祖不悅，復授太子賓客，尋改兵部尚書。天福七年夏，車駕在鄴，惲病脚氣，卒於龍興寺，時年六十餘。<span class="jiazhu">永樂大典卷三千六百七十五。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>李懌，京兆人也。祖褒，唐黔南觀察使。父昭，戶部尚書。懌幼而能文，進士擢第，解褐為校書郎、集賢校理、清河尉。入梁，歷監察御史、右補闕、殿中侍御史、起居舍人、禮部員外郎、知制誥，換都官郎中，賜緋，召入翰林為學士，正拜舍人，賜金紫，仍舊內職。莊宗平汴、洛，責授懷州司馬，遇赦，量移孟州，入為衞尉少卿。天成初，復拜中書舍人，充翰林學士，在職轉戶部侍郎右丞，充承旨。時常侍張文寶知貢舉，中書奏落進士數人，仍請詔翰林學士院作一詩一賦，下禮部，<span class="jiaozhusup">「禮」原作「工」，據殿本、劉本改。</span>為舉人格樣。學士竇夢徵、張礪輩撰格詩格賦各一，<span class="jiazhu">格詩，原本作「權詩」，今從歐陽史改正。(影庫本粘籤)</span>送中書，宰相未以為允。夢徵等請懌為之，懌笑而答曰：「李懌識字有數，頃歲因人偶得及第，敢與後生髦俊為之標格！假令今却稱進士，就春官求試，落第必矣。格賦格詩，不敢應詔。」君子多其識大體。天福中，自工部尚書轉太常卿，歷禮部、刑部二尚書，以多病留司於洛下，不交人事。開運末，遇契丹入洛，家事罄空，尋以疾卒，年七十餘。<span class="jiazhu">永樂大典卷一萬三百九十。</span></p>
</div></body></html>