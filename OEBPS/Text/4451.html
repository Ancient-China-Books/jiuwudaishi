<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷七十八・晉書四・高祖紀第四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷七十八・晉書四・高祖紀第四</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>天福四年春正月癸卯，帝御崇元殿受朝賀，仗衞如式。丙午，召太子太師致仕范延光宴于便殿，以延光歸命之後，慮懷疑懼，故休假之內，錫以款密。帝謂之曰：「無忿疾以傷厥神，無憂思以勞厥衷，朕方示信於四方，豈食言於汝也。」延光俯伏拜謝，其心遂安。丁未，以西京副留守龍敏為吏部侍郎。戊申，盜發唐閔帝陵。己酉，朔方軍節度使張希崇卒，贈太師。以澶州防禦使張從恩為樞密副使<span class="jiaozhusup">「副」字原無，據殿本及本卷下文、歐陽史卷八晉本紀、宋史卷二五四張從恩傳、通鑑卷二八二補。舊五代史考異云：「案：原本作樞密使，考下文亦作樞密副使，今從歐陽史及宋史張從恩傳改正。」</span><span class="jiazhu">希崇，原本作「希宗」；「防禦」，原本作「防御」，今從通鑑改正。(影庫本粘籤)</span>甲寅，以侍衞步軍都指揮使、寧江軍節度使景延廣為義成軍節度使，以義成軍節度使馮暉為朔方軍節度使。乙卯，左諫議大夫曹國珍上言：「請於內外臣僚之中，選才略之士，聚唐六典、前後會要、禮閣新儀、大中統類、律令格式等，精詳纂集，俾無漏落，別為書一部，目為大晉政統。」從之。其詳議官，宜差太子少師梁文矩<span class="jiaozhusup">「師」原作「卿」，據本書卷七七高祖紀、本書卷九二梁文矩傳改。</span>、左散騎常侍張允、大理卿張澄、國子祭酒唐汭、大理少卿高鴻漸、國子司業田敏、禮部郎中呂咸休、司勳員外郎劉濤、刑部員外郎李知損、監察御史郭延升等一十九人充。文矩等咸曰：「改前代禮樂刑憲為大晉政統，則堯典、舜典當以晉典革名。」列狀駁之曰：</p>
<p class="yinyong" id="p1"><a class="gg-link" href="#p1" onclick="return changeColor(this);"></a>作者之謂聖，述者之謂明，苟非聖明，焉能述作。若運因革故，則事乃維新，或改正朔而變犧牲，或易服色而殊徽號。是以五帝殊時，不相沿樂；三王異世。不相襲禮。至於近代，率由舊章；比及前朝，日滋條目。<span class="jiazhu">條目，原本作「真目」，今從冊府元龜改正。(影庫本粘籤)</span>多因行事之失，改為立制之初，或臣奏條章，君行可否，皆表其年月，紀以姓名，聚類分門，成文作則。莫不悉稽前典，垂範後昆，述自聖賢，歷於朝代，得金科玉條之號，設亂言破律之防，守而行之，其來尚矣。皇帝陛下，運齊七政，歷契千年，爰從創業開基，莫不積功累德。所宜直筆，具載鴻猷，若備錄前代之編年，目作聖朝之政統，此則是名不正也。夫名不正則言不順，而媚時掠美，非其實矣。若翦截其辭，此則是文不備也。夫文不備則啟爭端，而禮樂刑政，於斯亂矣。若改舊條而為新制，則未審何門可以刊削，何事可以編聯，既當革故從新，又須廢彼行此，則未知國朝能守而不失乎？<span class="jiaozhusup">「失」原作「守」，據冊府卷六０七改。殿本本句作「能守不能守乎」。</span>臣等同共參詳，未見其可。</p>
<p class="" id="p2"><a class="gg-link" href="#p2" onclick="return changeColor(this);"></a>疏奏，嘉之，其事遂寢。辛酉，以前晉昌軍節度使李周為靜難軍節度使。是日，封皇第十一妹安定郡主為延慶長公主，皇第十二妹廣平郡主為清平長公主。</p>
<p class="em2" id="p3"><a class="gg-link" href="#p3" onclick="return changeColor(this);"></a>二月辛卯，改東京玉華殿為永福殿。中書上言：「太原潛龍莊望建為慶昌宮，使相鄉望改為龍飛鄉，都尉里望改為神光里。」從之。丁酉，宰臣馮道、左散騎常侍韋勳、禮部員外郎楊昭儉自契丹使迴。<span class="jiazhu">案：馮道出使之期，當從五代春秋作三年九月，至四年二月始得歸也。</span>帝慰勞備至，錫賚豐厚。庚子，以天和節宴羣官於廣政殿，賜物有差。</p>
<p class="em2" id="p4"><a class="gg-link" href="#p4" onclick="return changeColor(this);"></a>三月癸卯朔，<span class="jiazhu">三月癸卯朔，原本作「癸亥」，以前後干支考之，當作「癸卯」，今改正。(影庫本粘籤)</span>左僕射劉昫、給事中盧重自契丹使迴，頒賜器幣如馮道等。乙巳，迴鶻可汗仁美遣使貢方物，中有玉狻猊，實奇貨也。丙午，涇州節度使張萬進卒，贈太師。己未，皇子開封尹鄭王重貴、歸德軍節度使兼侍衞親軍馬步軍都指揮使劉知遠、忠武軍節度使杜重威，並加同中書門下平章事。天平軍節度使趙在禮封衞國公。庚申，遣內臣趙處玭以版詔徵華山隱者前右拾遺鄭雲叟、<span class="jiazhu">案：歐陽史作左拾遺，考薛史前後俱作右拾遺，今仍其舊。(舊五代史考異)</span>玉笥山道士羅隱之。靈州戍將王彥忠據懷遠城作叛，帝遣供奉官齊延祚乘驛而往，彥忠率眾出降，延祚矯制殺之。詔：「齊延祚辜我誓言，擅行屠戮，彰殺降之罪，隳示信之文，宜除名決重杖一頓配流。王彥忠贈官收葬。」辛酉，封迴鶻可汗仁美為奉化可汗。癸亥，以左龍武統軍皇甫遇為鎮國軍節度使，張彥澤為彰義軍節度使。</p>
<p class="em2" id="p5"><a class="gg-link" href="#p5" onclick="return changeColor(this);"></a>夏四月壬申朔，以河中節度副使薛仁謙為衞尉卿。丙子，以汝州防禦使宋彥筠為同州節度使；以護聖左右軍都指揮使李懷忠為侍衞親軍馬軍都指揮使，領壽州忠正軍節度使；以奉國左右廂都指揮使郭謹為侍衞親軍步軍都指揮使、夔州寧江軍節度使。戊寅，詔廢長春宮使額。<span class="jiazhu">案：五代會要載原勅云：同州長春宮使額宜停，沿宮職務，委州司制置。(舊五代史考異)</span>己卯，改明德殿為滋德殿，宮城南門同名故也。以華州節度使劉遂凝為右龍武統軍，以右龍武統軍張廷蘊為絳州刺史。<span class="jiaozhusup">「廷」原作「延」，據本書卷九四張廷蘊傳改。</span><span class="jiazhu">絳州，原本作「降州」，今從通鑑改正。(影庫本粘籤)</span>庚辰，徵前右拾遺鄭雲叟為右諫議大夫，玉笥山道士羅隱之賜號希夷先生。甲申，以翰林學士承旨、兵部侍郎崔梲權判太常卿，以端明殿學士、戶部侍郎和凝為翰林學士承旨。樞密院學士、尚書倉部郎中司徒詡，樞密院學士、尚書工部郎中顏衎並落職守本官。樞密副使張從恩改宣徽使：初廢樞密院故也。先是，桑維翰免樞密之務，以劉處讓代之，奏議多不稱旨，及處讓丁母憂，遂以密院印付中書，故密院廢焉。丙戌，以韓昭裔為兵部尚書致仕，馬裔孫為太子賓客致仕，房暠為右驍衞大將軍致仕，皆唐末帝之舊臣也。戊子，升永、岳二州為團練使額，改湘川縣為全州，從馬希範之奏也。</p>
<p class="em2" id="p6"><a class="gg-link" href="#p6" onclick="return changeColor(this);"></a>五月壬寅朔，帝御崇元殿受朝，仗衞如式。癸卯，以左僕射劉昫兼太子太保，封譙國公。乙巳，昭順軍節度使姚彥章卒。升靈州方渠鎮為威州，隸於靈武，改舊威州為清邊軍。戊申，湖南節度使馬希範加天策上將軍。以前邠州節度使安叔千為滄州節度使。庚戌，虞部郎中楊昭儉可本官知制誥。辛亥，置靜海軍於溫州，<span class="jiazhu">靜海，原本作「清海」。今從十國春秋改正。(影庫本粘籤)</span>從錢元瓘之請也。壬子，以侍御史盧價為戶部員外郎、知制誥。戶部尚書崔居儉卒。<span class="jiaozhusup">原作「崔檢」，據本書卷七六高祖紀、歐陽史卷五五崔居儉傳改。</span>甲寅，詔止絕朝臣，不得外州府求覓表狀，奏薦交親。乙卯，升金州為節鎮，以懷德軍為使額。以齊州防禦使潘環為懷德軍節度使。右諫議大夫致仕鄭雲叟賜號逍遙先生，仍給致仕官俸。丁巳，以刑部尚書姚顗為戶部尚書，以兵部侍郎、權判太常卿事崔梲為尚書左丞，以工部侍郎任贊為兵部侍郎，以禮部尚書李懌為刑部尚書，以左丞盧詹為禮部尚書，以左散騎常侍韋勳為工部侍郎。庚申，廢華清宮為靈泉觀。辛酉，御史臺奏：「省郎知雜之時，赴臺禮上，軍巡邸吏之輩，咸集公參，赤縣府司，悉呈杖印。今後年深御史判雜上事，欲依前例。」從之。丙寅，以鎮海軍衙內統軍、上直馬步軍都監、檢校太傅、睦州刺史陸仁章為同平章事，遙領遂州武信軍節度使；以鎮海軍興武左右開道都指揮使、明州刺史仰仁銓為檢校太傅、<span class="jiazhu">仰仁銓，原本作「任銓」，今從十國春秋改正。(影庫本粘籤)</span>同平章事，領宣州寧國軍節度使；從錢元瓘之請也。</p>
<p class="em2" id="p7"><a class="gg-link" href="#p7" onclick="return changeColor(this);"></a>六月辛未朔，陳郡民王武穿地得黃金數餅，州牧取而貢之，帝曰：「宿藏之物，既非符寶，不合入官。」命付所獲之家。庚辰，西京大風雨，應天福門屋瓦皆飛，鴟吻俱折。辛卯，詔禮部貢舉宜權停一年。</p>
<p class="em2" id="p8"><a class="gg-link" href="#p8" onclick="return changeColor(this);"></a>秋七月庚子朔，日有蝕之。西京大水，伊、洛、瀍、澗盡溢，壞天津橋。癸卯，以華清宮使李頃為右領軍衞上將軍。甲辰，以定州節度使皇甫遇為潞州節度使、檢校太尉，以潞州節度使侯益為徐州節度使。<span class="jiazhu">案宋史侯益傳：天福四年，晉祖追念虎牢之功，遷武寧軍節度、同平章事。薛史不載同平章事。五代會要所載天福中使相有侯益，與宋史同。(舊五代史考異)</span>戊申，御史中丞薛融等上詳定編勅三百六十八道，分為三十一卷。是日，詔：「先令天下州郡公私鑄錢，近多鉛錫相兼，缺薄小弱，有違條制。今後私鑄錢下禁依舊法。」<span class="jiazhu">案歐陽史：七月丙辰，復禁鑄錢。薛史作七月戊申。(舊五代史考異)</span>壬戌，以太子少師梁文矩為太子太保致仕。<span class="jiaozhusup">「少師」原作「少保」，據本書卷七七高祖紀、本書卷九二梁文矩傳改。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>閏七月庚午朔，百官不入閣，雨霑服故也。壬申，以中書侍郎平章事、集賢殿大學士桑維翰為檢校司空、兼侍中、相州彰德軍節度使，以彰德軍節度使王庭胤為義武軍節度使。<span class="jiaozhusup">「庭」原作「延」，據本書卷八八王庭胤傳改。通鑑卷二八二、歐陽史卷三九王處直傳「庭」作「廷」。</span>尚書戶部奏：「李自倫義居七世，準勅旌表門閭。<span class="jiazhu">義居七世，據歐陽史云：李自倫高祖訓，訓生粲，粲生則，則生忠，忠生自倫，自倫生光厚，六世同居。薛史作「七世」，未詳孰是。(影庫本粘籤)　　案歐陽史作六世。又旌表門閭，歐陽史作正月，與薛史作閏七月異。(舊五代史考異)</span>先有鄧州義門王仲昭六代同居，<span class="jiazhu">案：王仲昭，歐陽史作登州人。(舊五代史考異)</span>其旌表有廳事步欄，前列屏樹烏頭，正門閥閱一丈二尺，二柱相去一丈，柱端安瓦桷墨染，號為烏頭，築雙闕一丈，在烏頭之南三丈七尺，<span class="jiazhu">烏頭之南，原本作「之內」，今從歐陽史改正。(影庫本粘籤)</span>夾街十有五步，槐柳成列。今舉此為例，則令式不該。」詔：「王仲昭正廳烏頭門等制，不載令文，又無勅命，既非故事，難黷大倫，<span class="jiazhu">案五代會要作既非故實，恐紊彝章。(孔本)</span>宜從令式，祇表門閭。於李自倫所居之前，量地之宜，高其外門，門外綽楔，<span class="jiazhu">綽楔，原本作「掉揳」，今從歐陽史改正。(影庫本粘籤)</span>門外左右各建一臺，高一丈二尺，廣狹方正，稱臺之形，圬以白泥，四隅漆赤。其行列樹植，隨其事力，其同籍課役，一準令文。」壬午，濮州刺史武從諫勒歸私第，受贓十五萬故也。丁酉，故皇子河南尹重乂妻虢國夫人李氏落髮為尼，賜名悟因，仍錫紫衣、法號及夏臘二十。</p>
<p class="em2" id="p10"><a class="gg-link" href="#p10" onclick="return changeColor(this);"></a>八月己亥朔，河決博平，甘陵大水。辛丑，以守司空兼門下侍郎平章事、弘文館大學士馮道為守司徒、兼侍中，封魯國公。壬寅，詔曰：「皇圖革故，庶政惟新，宜設規程，以諧公共。其中書印祇委上位宰臣一人知當。」戊申，前兵部尚書王權授太子少傅致仕。己酉，以天下兵馬副元帥、鎮海鎮東等軍節度使、檢校大師、行中書令、吳越王錢元瓘為天下兵馬元帥。壬子，升亳州為防禦使額，依舊隸宋州。丙辰，司天監馬重績等進所撰新曆，<span class="jiazhu">馬重績，原本作「崇績」，今從五代會要改正。(影庫本粘籤)</span>降詔褒之，詔翰林學士承旨和凝制序，命之曰調元曆。</p>
<p class="em2" id="p11"><a class="gg-link" href="#p11" onclick="return changeColor(this);"></a>九月辛未，以右羽林統軍周密為鄜州節度使。癸酉，升婺州為武勝軍額。丁丑，宴羣臣於永福殿。契丹使粘木孤來聘，<span class="jiaozhusup">原作默納庫，注云：「舊作粘木孤，今改正。」按此係輯錄舊五代史時據遼史索倫國語解所改，今恢復原文。殿本、劉本作納默庫。</span><span class="jiazhu">案遼史：會同二年正月戊申，晉遣金吾衞大將軍馬從斌、考功郎中劉知新來貢珍幣。丙辰，晉遣使謝免沿邊四州錢幣。七月戊申，晉遣使進犀帶。閏月乙酉，遣使賜晉良馬。八月己丑，晉遣使貢歲幣，奏輸戌、亥二歲金幣于燕京。(舊五代史考異)</span>致牛馬等物。<span class="jiaozhusup">殿本、劉本作「致牛馬犬腊顛騱十四」。</span>己卯，遙領洮州保順軍節度使鮑君福加檢校太師、兼侍中，判湖州諸軍事。辛巳，相州節度使桑維翰上言：「管內所獲賊人，從來籍沒財產，請止之。」詔：「今後凡有賊人，準格律定罪，不得沒納家資，天下諸州準此。」癸未，封唐許王李從益為郇國公，<span class="jiazhu">案五代會要：九月，勅：「周受龍圖，立夏、殷之祀；唐膺鳳曆，開酅、介之封。乃睠前朝，載稽舊典，宜封土宇，俾奉宗祧。宜以郇國三千戶封唐許王李從益為郇國公」云。(舊五代史考異)</span>奉唐之祀，服色旌旗一依舊制。仍以西京至德宮為廟，牲幣器服悉從官給。丙戌，高麗王王建遣使貢方物。己丑，以中書侍郎、平章事李崧權判集賢殿事。庚寅，詔停寒食、七夕、重陽及十月暖帳內外郡官貢獻。丙申，以威勝軍節度副使羅周岳為給事中，中書舍人李詳改禮部侍郎，禮部侍郎呂琦改刑部侍郎，刑部侍郎王松改戶部侍郎，戶部侍郎閻至改兵部侍郎，中書舍人王易簡充史館修撰，判館事。</p>
<p class="em2" id="p12"><a class="gg-link" href="#p12" onclick="return changeColor(this);"></a>冬十月戊戌朔，故昭信軍節度使白奉進贈太尉。丙午，以太常卿程遜沒于海，廢朝一日，贈右僕射。庚戌，閩王王昶、威武軍節度使王繼恭遣僚佐林思<span class="jiaozhusup">殿本、劉本同。冊府卷二三三、通鑑卷二八一、卷二八二作林恩。下同。</span>、鄭元弼等朝貢，致書於宰執，<span class="jiazhu">致書，原本作「致聿」，今據文改正。(影庫本粘籤)</span>無人臣之禮。帝怒，詔令不受所貢，應諸州綱運，並令林思、鄭元弼等押歸本道。既而兵部員外郎李知損上疏，請禁錮使人，籍沒綱運，可之，收林思等下獄。丙辰，谿州刺史彭士愁，以錦、奬之兵與蠻部萬人掠辰<span class="jiaozhusup">「奬」原作「蔣」，據歐陽史卷六六馬希範傳改。通鑑卷二八二前作「蔣」，後作「奬」，注云：「『蔣』當作『奬』。唐長安四年。以沅州之夜郎、渭溪二縣置舞州……大曆五年，又更名奬州。」</span>、澧二境，湖南節度使馬希範遣牙兵拒之而退。金州山賊度從讜等寇洵陽，遣兵討平之。</p>
<p class="em2" id="p13"><a class="gg-link" href="#p13" onclick="return changeColor(this);"></a>十一月甲戌，以太子賓客李延範為司農卿。乙亥，詔立唐高祖、太宗及莊宗、明宗、閔帝五廟於洛陽。<span class="jiazhu">案：立唐廟於西京，歐陽史作十二月，與薛史作十一月異。(舊五代史考異)</span>丁丑，祠部郎中、知制誥吳承範改中書舍人，充翰林學士；翰林學士、中書舍人竇貞固改御史中丞；御史中丞薛融改尚書左丞；<span class="jiaozhusup">殿本、劉本同。按本書卷九三薛融傳云：「俄轉御史中丞，秩滿，改尚書右丞。」</span>尚書右丞王延改吏部侍郎；尚書左丞崔梲改太常卿。戊寅，史館奏：「請令宰臣一人撰錄時政記，<span class="jiazhu">案五代會要：史館奏：「唐長壽二年，右丞姚璹奏，帝王謨訓，不可闕文，其仗下所言軍國政事，令宰臣一人撰錄，號『時政記』。唐明宗朝，又委端明殿學士撰錄，逐季送付史館，伏乞遵行者。宜令宰臣一人撰述。」(舊五代史考異)</span>逐時以備撰述。」從之。己卯，吏部侍郎龍敏改尚書左丞。己丑，以太子賓客楊凝式為禮部尚書致仕。詔建錢鑪於欒川。丙申，諫議大夫致仕逍遙先生鄭雲叟卒。</p>
<p class="em2" id="p14"><a class="gg-link" href="#p14" onclick="return changeColor(this);"></a>十二月丁酉朔，百官不入閣，大雪故也。己亥，故皇子重英妻張氏落髮為尼，賜名悟慎，并夏臘二十。庚戌，禮官奏：「來歲正旦，王公上壽，皇帝舉酒，奏玄同之樂；再飲，奏文同之樂；三飲，奏同前。」從之，歌辭不錄。丙辰，詔今後城郭村坊，不得創造僧尼院舍。丁巳，帝謂宰臣曰：「大雪害民，五旬未止，京城祠廟，悉令祈禱，了無其驗，豈非涼德不儲，神休未洽者乎？」因令出薪炭米粟給軍士貧民等。壬戌，禮官奏：「正旦上壽，宮懸歌舞未全，且請雜用九部雅樂，歌教坊法曲。」從之。<span class="jiazhu">永樂大典卷一萬五千六百四十四。</span></p>
</div></body></html>