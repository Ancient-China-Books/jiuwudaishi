<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷八十七・晉書十三・宗室列傳第二</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷八十七・晉書十三・宗室列傳第二</h1><hr/></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>案：晉宗室列傳，永樂大典僅存四篇，餘多殘闕。(舊五代史考異)</p>
<p class="em2" id="p1"><a class="gg-link" href="#p1" onclick="return changeColor(this);"></a>廣王敬威，字奉信，高祖之從父弟也。父萬詮，贈太尉，追封趙王。敬威少善騎射，事後唐莊宗，以從戰有功，累歷軍職。明宗即位，擢為奉聖指揮使。<span class="jiazhu">奉聖，原本作「奏聖」，今從歐陽史改正。(影庫本粘籤)</span>天成、應順中，凡十改軍額，累官至檢校工部尚書，賜忠順保義功臣。<span class="jiaozhusup">「忠」原作「中」，據殿本、劉本改。</span>清泰中，加兵部尚書、彰聖都指揮使，遙領常州刺史。及高祖建義於太原，敬威時在洛下，知禍必及，召所親謂曰：「夫人生而有死，理之常也。我兄方圖大舉，余固不可偷生待辱，取笑一時。」乃自殺於私邸，人甚壯之。天福二年，冊贈太傅，葬於河南縣。六年，追封廣王。</p>
<p class="em2" id="p2"><a class="gg-link" href="#p2" onclick="return changeColor(this);"></a>子訓嗣，官至左武衞將軍。敬威弟贇。<span class="jiazhu">永樂大典卷六千七百六十。　　案歐陽史：高祖有兄敬儒，弟敬德、敬殷，薛史不為立傳，疑有闕文。又，贇歐陽史作敬贇。(舊五代史考異)</span></p>
<p class="em2" id="p3"><a class="gg-link" href="#p3" onclick="return changeColor(this);"></a>贇，字德和，<span class="jiazhu">案：以下有闕文。</span>為陝州節度使。少帝即位，加同平章事。贇性驕慢，每使者至，必問曰：「小姪安否？」恣為暴虐，陝人苦之。<span class="jiaozhusup">四十二字及注文原無，據殿本補。其下注文「墮沙濠溺死」句中「濠」字原缺，據殿本補。</span><span class="jiazhu">案：以下闕。薛史少帝紀：開運三年十二月，前曹州節度使石贇死，帝之堂叔也。歐陽史作墮沙濠溺死。(舊五代史考異)</span></p>
<p class="em2" id="p4"><a class="gg-link" href="#p4" onclick="return changeColor(this);"></a>韓王暉，<span class="jiazhu">案：歐陽史作敬暉。(舊五代史考異)</span>字德昭，睿祖孝平皇帝之孫，高祖之從兄也。父萬友，追封秦王。暉生而龐厚，剛毅雄直，有器局，行不由徑，臨事多智，故高祖於宗族之中，獨厚遇之。初，張敬達之圍晉陽也，高祖署暉為突騎都將，常引所部，出敵之不意，深入力戰，雖夷傷流血，矢鏃貫骨，而辭氣益厲，高祖壯之。天福二年，遙授濠州刺史，充皇城都部署。四年，加檢校司徒，授曹州防禦使，加檢校太保。其蒞任也，<span class="jiazhu">蒞任，原本作「釐仕」，今據文改正。(影庫本粘籤)</span>廉愛恤下，不營財利，不好伎樂，部人安之。歲餘，以疾終於官，歸葬太原。八年，冊贈太師，<span class="jiazhu">案：歐陽史作贈太傅，加贈太師。(舊五代史考異)</span>追封韓王。子曦嗣。<span class="jiazhu">永樂大典卷六千七百六十。　　案宋史石曦傳：天福中，以曦為右神武將軍，歷漢至周，為右武衞、左神武二將軍。恭帝即位，初為左衞將軍，會高麗王昭加恩，命曦副左驍衞將軍戴交充使。淳化四年卒。(舊五代史考異)</span></p>
<p class="em2" id="p5"><a class="gg-link" href="#p5" onclick="return changeColor(this);"></a>剡王重胤。<span class="jiaozhusup">四字原無，據殿本、劉本補。舊五代史考異「剡王」作「郯王」。</span><span class="jiazhu">案：郯王以下諸王傳，永樂大典原闕。歐陽史云：重胤，高祖弟也，亦不知其為親疏，然高祖愛之，養以為子，故于名加「重」而下齒諸子。通鑑齊王紀同。重胤婦馮氏，後為少帝后，歐陽史載：契丹入京師，暴少帝之惡于天下，曰：「納叔母于宮中，亂人倫之大典。」是重胤實為高祖弟也。五代會要作高祖第三子重胤，天福七年四月，追封郯王。考郯王，歐陽史作鄭王，封爵亦異。又，案薛史唐紀，清泰三年，誅皇城副使石重裔，敬瑭之子也。考會要載高祖諸子，無別名重裔者，重裔疑即重胤，史氏避宋太祖諱故作裔，然通鑑高祖紀作敬瑭之子重胤，齊王紀又作高祖少弟重胤早卒，似兩紀實有兩人，姑存之以備考。(舊五代史考異)</span></p>
<p class="em2" id="p6"><a class="gg-link" href="#p6" onclick="return changeColor(this);"></a>虢王重英。<span class="jiaozhusup">四字原無，據殿本補。劉本「虢王」作「越王」。</span><span class="jiazhu">案：虢王傳，永樂大典原闕。考五代會要云：重英，高祖長子，天福四年四月追封。是書唐紀，清泰三年七月己丑，誅右衞上將軍石重英。(殿本)　　案五代會要云：重英，高祖長子，天福四年四月追封。薛史唐紀，清泰三年七月己丑，誅右衞上將軍石重英。通鑑考異引廢帝實錄作姪男供奉官重英。又，廣本「英」作「殷」。(舊五代史考異)</span></p>
<p class="em2" id="p7"><a class="gg-link" href="#p7" onclick="return changeColor(this);"></a>楚王重信，字守孚，高祖第二子，<span class="jiazhu">案：五代會要作第四子。(舊五代史考異)</span>後唐明宗之外孫也。少敏悟，有智思。天成中，始授銀青光祿大夫、檢校左散騎常侍，俄加檢校刑部尚書，守相州長史，未幾，遷金紫光祿大夫，超拜檢校司徒，守左金吾衞大將軍。重信歷事唐明宗及閔帝、末帝，不恃貴戚，能克己復禮，常恂恂如也，甚為時論所稱。高祖即位，出鎮孟津，到任踰月，去民病十餘事，朝廷有詔褒之。是歲，范延光叛命於鄴，詔遣前靈武節度使張從賓發河橋屯兵數千人，東討延光。既而從賓與延光合謀為亂，遂害重信於理所，時年二十，遠近聞者，為之嘆惜。詔贈太尉。時執事奏曰：「兩漢子弟，生死無歷三公位者。」高祖曰：「此兒為善被禍，予甚愍之，自我作古，寧有例乎。」遂行冊命。以其年十月，葬河南萬安山。天福七年，追封沂王，少帝嗣位，改封楚王。妃南陽白氏，昭信軍節度使奉進之女也。重信有子二人，皆幼，長於公宮，及少帝北遷，不知其所終。<span class="jiazhu">永樂大典卷六千七百六十。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>壽王重乂，字宏理，高祖第三子也。<span class="jiazhu">案：五代會要作第二子，通鑑考異作姪男。(舊五代史考異)</span>幼岐嶷，好儒書，亦通兵法。高祖素所鍾愛，及即位，自北京皇城使拜左驍衞大將軍。車駕幸浚郊，<span class="jiazhu">浚郊，原本作「洨效」，今據冊府元龜改正。(影庫本粘籤)</span>加檢校司空，權東都留守。未幾，鄴都范延光叛，朝廷遣楊光遠討之，<span class="jiaozhusup">「楊」字原無，據殿本、劉本補。</span>詔前靈武節度使、洛都巡檢使張從賓發盟津屯兵赴鄴下。會從賓密通延光，與婁繼英等先劫河橋，次亂洛邑，因害重乂於河南府，時年十九。從賓敗，高祖發哀於便殿，輟視朝三日，詔贈太傅。是歲冬十月，詔遣莊宅使張穎監護喪事，葬於河南府萬安山。天福，追封壽王。妃李氏，汾州刺史玘之女也。重乂無子，妃後落髮為尼，開運中，卒於京師。<span class="jiazhu">永樂大典卷六千七百六十。　　案：晉宗室傳，原本多闕佚，今姑仍原文。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>夔王重進。<span class="jiaozhusup">四字原無，據殿本、劉本補。</span><span class="jiazhu">案五代會要云：重進，高祖第五子，天福七年四月追封。(舊五代史考異)</span></p>
<p class="em2" id="p10"><a class="gg-link" href="#p10" onclick="return changeColor(this);"></a>陳王重杲<span class="jiaozhusup">四字原無，據殿本、劉本補。</span><span class="jiazhu">案歐陽史云：高祖少子曰馮六，未名而卒，贈太傅，追封陳王，賜名重杲，舊說以重睿為幼子，非也。今考五代會要作高祖第六子重杲，第七子重睿，與歐陽史異。(舊五代史考異)</span></p>
<p class="em2" id="p11"><a class="gg-link" href="#p11" onclick="return changeColor(this);"></a>重睿。<span class="jiaozhusup">二字原無，據殿本、劉本補。</span><span class="jiazhu">案契丹國志云：高祖憂悒成疾，一旦馮道獨對，高祖命幼子重睿出拜之，又令宦者抱置道懷中，蓋欲馮道輔立之。高祖崩，道與侍衞馬步都虞候景延廣議，以國家多難，宜立長君，乃奉齊王重貴為嗣。五代會要云：重睿，高祖第七子，許州節度使，未封王。歐陽史云：從出帝北遷，不知其所終。(舊五代史考異)</span></p>
<p class="em2" id="p12"><a class="gg-link" href="#p12" onclick="return changeColor(this);"></a>延煦。<span class="jiaozhusup">二字原無，據殿本、劉本補。</span><span class="jiazhu">按五代會要云：延煦，少帝長子，遙領陝西節度使。通鑑云：趙在禮家貲為諸帥之最，帝利其富，為皇子鎮寧節度使延煦娶其女，在禮自費緡錢十萬，縣官之費，數倍過之。(舊五代史考異)</span></p>
<p class="em2" id="p13"><a class="gg-link" href="#p13" onclick="return changeColor(this);"></a>延寶。<span class="jiaozhusup">二字原無，據殿本、劉本補。</span><span class="jiazhu">案五代會要云：延寶，少帝次子，遙領魯州節度使。通鑑云：延煦及弟延寶皆高祖諸孫，帝養以為子。會要引實錄亦云皆帝之從子，養以為子。歐陽史云：延煦等從帝北遷，後不知其所終。(舊五代史考異)</span></p>
</div></body></html>