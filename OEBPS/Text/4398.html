<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷二十七·唐書三·莊宗紀第一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>莊宗紀第一</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>莊宗光聖神閔孝皇帝，諱存勗，武皇帝之長子也。母曰貞簡皇后曹氏，以唐光啟元年歲在乙巳，冬十月二十二日癸亥，<span class="jiazhu">【癸亥，原本作「癸巳」，五代會要作癸亥。考舊唐書，光啟元年十月壬寅朔，無癸巳，今從五代會要改正。(影庫本粘籤)】</span>生帝於晉陽宮。姙時，曹后嘗夢神人，黑衣擁扇，夾侍左右。載誕之辰，紫氣出於牕戶。及為嬰兒，體貌奇特，沈厚不羣，武皇特所鍾愛。及武皇之討王行瑜，帝時年十一，<span class="jiazhu">【案：歐陽史從薛史作十一。吳縝纂誤據徐無黨注，莊宗年四十三，逆推之，當以甲辰年生，乾寧二年破王行瑜時當云年十二。今考五代會要，莊宗以光啟元年生，年四十二。北夢瑣言載莊宗獻王行瑜年十一，薛、歐陽二史俱同，徐注作年四十三，誤。(舊五代史考異)】</span>從行。初令入覲獻捷，迎駕還宮，昭宗一見駭之，曰：「此兒有奇表。」因撫其背曰：「兒將來之國棟也，勿忘忠孝于予家。」因賜鸂䳵酒巵、翡翠盤。<span class="jiazhu">【案北夢瑣言云：昭宗曰：「此子可亞其父。」時人號曰「亞子」。】</span>賊平，授檢校司空、隰州刺史，改汾、晉二郡，皆遙領之。帝洞曉音律，常令歌舞于前<span class="jiaozhusup">殘宋本冊府卷四三「常」上有「武皇」二字，明本冊府作「武皇帝令歌舞于前」。</span><span class="shadow dn jiaozhu" id="jiaozhu00" name="jiaozhu00">常令歌舞于前　殘宋本冊府卷四三「常」上有「武皇」二字，明本冊府作「武皇帝令歌舞于前」。</span>。十三習春秋，手自繕寫，略通大義。及壯，便射騎，膽略絕人，其心豁如也。</p>
<p class="em2" id="p1"><a class="gg-link" href="#p1" onclick="return changeColor(this);"></a>武皇起義雲中，部下皆北邊勁兵，及破賊迎鑾，功居第一，由是稍優寵士伍，<span class="jiazhu">【優寵，原本作「擾寵」，今據文改正。(影庫本粘籤)】</span>因多不法，或陵侮官吏，豪奪士民，白晝剽攘，酒博喧競。武皇緩於禁制，唯帝不平之，因從容啟於武皇，武皇依違之。及安塞不利之後，<span class="jiazhu">【安塞，原作「安寒」，今據通鑑改正。(影庫本粘籤)】</span>時事多難，梁將氏叔琮、康懷英頻犯郊圻，<span class="jiazhu">【案：懷英本名懷貞，後因避梁末帝諱，始改名懷英。薛史前後統作懷英，今仍其舊。(舊五代史考異)】</span>土疆日蹙，城門之外，鞠為戰埸，武皇憂形于色。帝因啟曰：「夫盛衰有常理，禍福繫神道。家世三代，盡忠王室，勢窮力屈，無所愧心。物不極則不反，惡不極則不亡。今朱氏攻逼乘輿，窺伺神器，陷害良善，誣誑神祇。以臣觀之，殆其極矣。大人當遵養時晦，以待其衰，何事輕為沮喪！」太祖釋然，因奉觴作樂而罷。</p>
<p class="em2" id="p2"><a class="gg-link" href="#p2" onclick="return changeColor(this);"></a>及滄州劉守文為梁朝所攻，其父仁恭遣使乞師，武皇恨其翻覆，不時許之，帝白曰：「此吾復振之道也，不得以嫌怨介懷。且九分天下，朱氏今有六七，趙、魏、中山在佗廡下，賊所憚者，唯我與仁恭爾，我之興衰，繫此一舉，不可失也。」太祖乃徵兵於燕，攻取潞州，既而丁會果以城來降。</p>
<p class="em2" id="p3"><a class="gg-link" href="#p3" onclick="return changeColor(this);"></a>天祐五年春正月，武皇疾篤，召監軍張承業、大將吳珙謂曰：「吾常愛此子志氣遠大，可付後事，唯卿等所教。」及武皇厭代，帝乃嗣王位于晉陽，時年二十有四。</p>
<p class="em2" id="p4"><a class="gg-link" href="#p4" onclick="return changeColor(this);"></a>汴人方寇潞州，周德威宿兵於亂柳，<span class="jiazhu">【案：原本作「亂楊」，考歐陽史作亂柳。胡三省通鑑注云：亂柳在潞州屯留縣界。今改正。(舊五代史考異)】</span>以軍城易帥，竊議忷忷，訛言播於行路。帝方居喪，將吏不得謁見，監軍使張承業排闥至廬所，言曰：「夫孝在不墜家業，不同匹夫之孝。且君父厭世，嗣主未立，竊慮兇猾不逞之徒，有懷覬望。又汴寇壓境，利我凶衰，苟或搖動，則倍張賊勢，訛言不息，懼有變生。請依顧命，墨縗聽政，保家安親，此惟大孝。」帝於是始聽斷大事。</p>
<p class="em2" id="p5"><a class="gg-link" href="#p5" onclick="return changeColor(this);"></a>時振武節度使克寧，即帝之季父也，為管內蕃漢馬步都知兵馬使，典握兵柄。帝以軍府事讓季父，曰：「兒年幼稚，未通庶政，雖承遺命，恐未能彈壓。季父勳德俱高，眾情推伏，且請制置軍府，俟兒有立，聽季父處分。」克寧曰：「亡兄遺命，屬在我兒，孰敢異議！」因率先拜賀。初，武皇奬勵戎功，多畜庶孽，衣服禮秩如嫡者六七輩，比之嗣王，年齒又長，部下各綰強兵，朝夕聚議，欲謀為亂。及帝紹統，或強項不拜，鬱鬱憤惋，託疾廢事。會李存顥以陰計干克寧曰：「兄亡弟立，古今舊事，季父拜姪，理所未安。」克寧妻素剛狠，因激怒克寧，陰圖禍亂。存顥欲於克寧之第謀害張承業、李存璋等，以并、汾九州歸附於梁，<span class="jiazhu">【案：并、汾九州，通鑑作河東九州。胡三省注云：河東領并、遼、沁、汾、石、忻、代、嵐、憲九州。附識于此(舊五代史考異)】</span>送貞簡太后為質。克寧意將激發，乃擅殺大將李存質，請授己雲州節度使，割蔚、朔、應三州為屬郡，帝悉俞允，然知其陰禍有日矣。克寧俟帝過其第則圖竊發。時幸臣史敬鎔者，亦為克寧所誘，盡得其情，乃來告帝。帝謂張承業曰：「季父所為如此，無猶子之情，骨肉不可自相魚肉，予當避路，則禍亂不作矣。」承業曰：「臣受命先王<span class="jiaozhusup">原作「先帝」，據殿本改。舊五代史考異云：「案原本作『先帝』，考晉王嗣位之初，武皇尚未追稱為帝，今改正。」</span><span class="shadow dn jiaozhu" id="jiaozhu01" name="jiaozhu01">先王　原作「先帝」，據殿本改。舊五代史考異云：「案原本作『先帝』，考晉王嗣位之初，武皇尚未追稱為帝，今改正。」</span>，言猶在耳。存顥輩欲以太原降賊，王欲何路求生？不即誅除，亡無日矣。」因召吳珙、李存璋、李存敬、朱守殷諭其謀，眾咸憤怒。</p>
<p class="em2" id="p6"><a class="gg-link" href="#p6" onclick="return changeColor(this);"></a>二月壬戌，<span class="jiazhu">【案：原本作「丙戌」，今據通鑑改正。(舊五代史考異)】</span>命存璋伏甲以誅克寧，遂靖其難。是月，唐少帝崩於曹州，梁祖使人酖之也。帝聞之，舉哀號慟。</p>
<p class="em2" id="p7"><a class="gg-link" href="#p7" onclick="return changeColor(this);"></a>三月，周德威尚在亂柳，梁將李思安屢為德威所敗，閉壁不出。是時，梁祖自將兵至澤州，以劉知俊為招討使以代思安，以范君寔、劉重霸為先鋒，牛存節為撫遏，統大軍營於長子。</p>
<p class="em2" id="p8"><a class="gg-link" href="#p8" onclick="return changeColor(this);"></a>四月，帝召德威軍歸晉陽。汴人既見班師，知我國禍，以為潞州必取，援軍無俟再舉，遂停斥候。梁祖亦自澤州歸洛。帝知其無備，乃謂將佐曰：<span class="jiaozhusup">「佐」字原無，據彭本補。</span><span class="shadow dn jiaozhu" id="jiaozhu02" name="jiaozhu02">乃謂將佐曰　「佐」字原無，據彭本補。</span>「汴人聞我有喪，必謂不能興師；又以我少年嗣位，未習戎事，必有驕怠之心。若簡練兵甲，倍道兼行，出其不意，以吾憤激之眾，擊彼驕惰之師，拉朽摧枯，未云其易，解圍定霸，在此一役。」甲子，軍發自太原。己巳，至潞州北黃碾下營。<span class="jiazhu">【案：原本作「黃𪿟」，通鑑作黃碾。胡三省注云：黃碾村在潞州潞城縣。今改正。(舊五代史考異)】</span></p>
<p class="em2" id="p9"><a class="gg-link" href="#p9" onclick="return changeColor(this);"></a>五月辛未朔，晨霧晦暝，帝率親軍伏三垂崗下，詰旦，天復昏霧，進軍直抵夾城。時李嗣源總帳下親軍攻東北隅，李存璋、王霸率丁夫燒寨，斸夾城為二道，周德威、李存審各分道進攻，軍士鼓譟，三道齊進。李嗣源壞夾城東北隅，率先掩擊，梁軍大恐，南向而奔，投戈委甲，噎塞行路，斬萬餘級，獲其將副招討使符道昭洎大將三百人，芻粟百萬。梁招討使康懷英得百餘騎，出天井關而遁。梁祖聞其敗也，既懼而歎曰：「生子當如是，李氏不亡矣！吾家諸子乃豚犬爾。」初，唐龍紀元年，帝纔五歲，<span class="jiazhu">【案歐陽史：克用破孟方立于邢州，還軍上黨，置酒三垂岡。時莊宗在側，方五歲。考克用邢州之役在文德元年，今以莊宗生年計之，當從薛史作龍紀元年。(舊五代史考異)】</span>從武皇校獵於三垂崗，崗上有玄宗原廟在焉。武皇於祠前置酒，樂作，伶人奏百年歌者，陳其衰老之狀，聲調悽苦。武皇引滿，捋鬚指帝曰：「老夫壯心未已，二十年後，此子必戰於此。」及是役也，果符其言焉。</p>
<p class="em2" id="p10"><a class="gg-link" href="#p10" onclick="return changeColor(this);"></a>是月，周德威乘勝攻澤州，刺史王班登城拒守，<span class="jiazhu">【王班，原本作「玉辨」，今據通鑑及歐陽史改正。(影庫本粘籤)】</span>梁將劉知俊自晉、絳將兵赴援，德威退保高平。<span class="jiazhu">【案：澤州因牛存節之救得全。通鑑考異引莊宗實錄云：李存璋進攻澤州，刺史王班棄城而去，澤、潞悉平。殊失事實。通鑑從薛史。(舊五代史考異)】</span>帝遂班師於晉陽，告廟飲至，賞勞有差。乃下令於國中，禁賊盜，恤孤寡，徵隱逸，止貪暴，峻隄防，寬獄訟，朞月之間，其俗丕變。帝每出，於路遇饑寒者，必駐馬而臨問之，由是人情大悅，王霸之業，自茲而基矣。</p>
<p class="em2" id="p11"><a class="gg-link" href="#p11" onclick="return changeColor(this);"></a>六月，鳳翔李茂貞、邠州楊崇本合西川王建之師五萬，以攻長安，遣使會兵於帝，帝遣張承業率師赴之。</p>
<p class="em2" id="p12"><a class="gg-link" href="#p12" onclick="return changeColor(this);"></a>九月，邠、岐、蜀三鎮復大舉攻長安，遣李嗣昭、周德威將兵三萬攻晉州以應之。德威與梁將尹皓戰于神山北，梁人大敗。是時，晉之騎將夏侯敬受以一軍奔于梁，德威乃退保隰州。<span class="jiazhu">【案歐陽史：九月丁丑，如懷州。通鑑作周德威等聞梁帝將至，乙未，退保隰州。是德威之退師，因梁祖之親至也。薛史唐紀不載。】</span></p>
<p class="em2" id="p13"><a class="gg-link" href="#p13" onclick="return changeColor(this);"></a>天祐六年秋七月，邠、岐二帥及梁之叛將劉知俊俱遣使來告，<span class="jiazhu">【叛將，原本作「判將」，今據文改正。(影庫本粘籤)】</span>將大舉以伐靈、夏，兼收關輔，請出兵晉、絳，以張兵勢。</p>
<p class="em2" id="p14"><a class="gg-link" href="#p14" onclick="return changeColor(this);"></a>八月，帝御軍南征，先遣周德威、李存審、丁會統大軍出陰地關，攻晉州，為地道，壞城二十餘步，城中血戰拒守。梁祖遣楊師厚領兵赴援，德威乃收軍而退。<span class="jiazhu">【案通鑑引莊宗實錄云：汴軍至蒙阬，周德威逆戰，敗之，斬首三百級，楊師厚退保絳州。是役也，小將蕭萬通戰歿，師厚進營平陽，德威收軍而退。(舊五代史考異)】</span></p>
<p class="em2" id="p15"><a class="gg-link" href="#p15" onclick="return changeColor(this);"></a>天祐七年秋七月，鳳翔李茂貞、邠州楊崇本皆遣師來會兵，同討靈、夏。且言劉知俊三敗汴軍於寧州，靈、夏危蹙，岐、隴之師大舉，決取河西。帝令周德威將兵萬人，西渡河以應之。是役也，劉知俊為岐人所搆，乃自退。</p>
<p class="em2" id="p16"><a class="gg-link" href="#p16" onclick="return changeColor(this);"></a>九月，德威班師。</p>
<p class="em2" id="p17"><a class="gg-link" href="#p17" onclick="return changeColor(this);"></a>冬十月，梁祖遣大將李思安、楊師厚率師營於澤州，以攻上黨。</p>
<p class="em2" id="p18"><a class="gg-link" href="#p18" onclick="return changeColor(this);"></a>十一月，鎮州王鎔遣使來求援。是時，梁祖以羅紹威初卒，全有魏博之地，因欲兼并鎮、定，<span class="jiazhu">【兼并，原本作「兼兵」，今據文改正。(影庫本粘籤)】</span>遣供奉官杜廷隱、丁延徽督魏軍三千人入于深、冀，鎮人懼，故來告難。帝集軍吏議之，咸欲按甲治兵，徐觀勝負，唯帝獨斷，堅欲救之，乃遣周德威率軍屯于趙州。是月，行營都招討使丁會卒。</p>
<p class="em2" id="p19"><a class="gg-link" href="#p19" onclick="return changeColor(this);"></a>十二月丁巳朔，梁祖聞帝軍屯趙州，命寧國軍節度使王景仁為北面行營招討使，韓勍為副，相州刺史李思安為前鋒，會魏州之兵以討王鎔。又令閻寶、王彥章率二千騎，會景仁於邢、洺。丁丑，景仁營於柏鄉，帝遂親征，自贊皇縣東下。辛巳，至趙州，與周德威兵合。帝令史建瑭以輕騎嘗寇，獲芻牧者二百人，問其兵數，精兵七萬。是日，帝觀兵於石橋南，詰旦進軍，距柏鄉一舍，周德威、史建瑭率蕃落勁騎以挑戰，四面馳射，梁軍閉壁不出，乃退。翌日進軍，距柏鄉五里，<span class="jiazhu">【案：原本作「七里」，今據歐陽史及通鑑改正。(舊五代史考異)】</span>遣騎軍逼其營。梁將韓勍、李思安率步騎三萬，鎧甲炫曜，其勢甚盛，分道以薄帝軍。德威且戰且退，距河而止。既而德威偵知梁人造浮橋，乃退保高邑。乙酉，致師於柏鄉，帝禱戰於光武廟。柏鄉無芻粟之備，梁軍以樵采為給，為帝之遊軍所獲，由是堅壁不出，剉屋茅坐席以秣其馬，眾心益恐。</p>
<p class="em2" id="p20"><a class="gg-link" href="#p20" onclick="return changeColor(this);"></a>天祐八年正月丁亥，周德威、史建瑭帥三千騎致師於柏鄉，設伏於村塢間，遣三百騎直壓其營。梁將怒，悉其軍結陣而來，德威與之轉戰至高邑南，梁軍列陣，橫亙六七里。時帝軍未成列，李存璋引諸軍陣於野河之上，梁軍以五百人爭橋，<span class="jiazhu">【案：通鑑作梁軍橫亙數里，競前奪橋，鎮、定步兵禦之，勢不能支。與此微異。(舊五代史考異)】</span>鎮、定之師與血戰，梁軍敗而復整者數四。帝與張承業登高觀望，梁人戈矛如束，申令之後，囂聲若雷，王師進退有序，<span class="jiazhu">【王師，原本作「王追」，今據文改正。(影庫本粘籤)】</span>步騎嚴整，寂然無聲。帝臨陣誓眾，人百其勇，短兵既接，無不奮力。梁有龍驤、神威、拱宸等軍，皆武勇之士也，每一人鎧仗，費數十萬，裝以組繡，飾以金銀，人望而畏之。自巳及午，騎軍接戰，至晡，梁軍欲抽退，塵埃漲天，德威周麾而呼曰：「汴人走矣！」帝軍齊譟以進，魏人收軍漸退。李嗣源率親軍與史建瑭、安金全兼北部吐渾諸軍衝陣夾攻，梁軍大敗，棄鎧投仗之聲，震動天地，龍驤、神威、神捷諸軍，殺戮殆盡，<span class="jiazhu">【通鑑云：趙人以深、冀之憾，不顧剽掠，但奮白刃追之，梁之龍驤、神捷精兵皆盡。與薛史互有詳略，今附識于此。(影庫本粘籤)】</span>自陣至柏鄉數十里，殭屍枕籍，敗旗折戟，所在蔽地。夜漏一鼓，帝軍入柏鄉，梁軍輜重、帳幄、資財、奴僕，皆為帝軍所有。梁將王景仁、韓勍、李思安等以數十騎夜遁。是役也，斬首二萬級，獲馬三千匹，鎧甲兵仗七萬，輜車鍋幕不可勝計。擒梁將陳思權以下二百八十五人。帝號令收軍於趙州。既而梁人棄深、冀二州而遁。初，杜廷隱之襲深、冀也，聲言分兵就食。時王鎔將石公立戍深州，欲杜關不納，鎔遽令啟關，命公立移軍於外，廷隱遂據其城。公立既出，指城闉而言曰：「開門納盜，後悔何追，此城數萬生靈，生為俘馘矣！」因投刃泣下。數日，廷隱閉城殺鎮兵數千人，遂登陴拒守，王鎔方命公立攻之，即有備矣。及柏鄉之敗，兩州之人悉為奴擄，老弱者皆坑之。己亥，遣史建瑭、周德威徇地于邢、魏，先馳檄以諭之。<span class="jiazhu">【案：冊府元龜載晉王諭邢<span class="jiaozhusup">「邢」字原無，據殿本、劉本、冊府卷八補。</span><span class="shadow dn jiaozhu" id="jiaozhu03" name="jiaozhu03">晉王諭邢　「邢」字原無，據殿本、劉本、冊府卷八補。</span>、洺、魏、博、衞、滑諸郡縣檄。天祐八年正月，周德威等破賊，徇地邢、洺，先馳檄諭邢、洺、魏、博、衞、滑諸郡縣曰：「王室遇屯，七廟被陵夷之酷；昊天不弔，萬民罹塗炭之災。必有英主奮庸，忠臣仗順，斬長鯨而清四海，靖祅祲以泰三靈。予位忝維城，任當分閫，念茲顛覆，詎可宴安。故仗威、文輔合之規，問羿、浞凶狂之罪。逆溫碭山庸隸，巢孽餘凶，當僖宗奔播之初，我太祖掃平之際，束身泥首，請命牙門，苞藏姦詐之心，惟示婦人之態。我太祖俯憐窮鳥，曲為開懷，特發表章，請帥梁汴，纔出萑蒲之澤，便居茅社之尊，殊不感恩，遽行猜忍。我國家祚隆周、漢，迹盛伊、唐，二十聖之鎡基，三百年之文物。外則五侯九伯，內則百辟千官，或代襲簪纓，或門傳忠孝，皆遭陷害，永抱沉寃。且鎮、定兩藩，國家巨鎮，冀安民而保族，咸屈節以稱藩。逆溫唯仗陰謀<span class="jiaozhusup">「仗」原作「伏」，據劉本、舊五代史考異、冊府卷八改。</span><span class="shadow dn jiaozhu" id="jiaozhu04" name="jiaozhu04">逆溫唯仗陰謀　「仗」原作「伏」，據劉本、舊五代史考異、冊府卷八改。</span>，專行不義，欲全吞噬，先據屬州。趙州特發使車，來求援助。予情惟盪寇，義切親仁，躬率賦輿，赴茲盟約。賊將王景仁將兵十萬，屯據柏鄉，遂驅三鎮之師，授以七擒之略。鸛鵝纔列，梟獍大奔，易如走坂之丸，勢若燎原之火。僵尸仆地，流血成川。組甲雕戈，皆投草莽；謀夫猛將，盡作俘囚。羣凶既快於天誅，大憝須垂於鬼錄。今則選蒐兵甲，簡練車徒，乘勝長驅，翦除元惡。凡爾魏、博邢、洺之眾，感恩懷義之人，乃祖乃孫，為聖唐赤子，豈狥虎狼之黨，遂忘覆載之恩。蓋以封豕長蛇，馮陵荐食，無方逃難，遂被脅從。空嘗膽以銜寃，竟無門而雪憤，既聞告捷，想所慰懷。今義旅徂征，止于招撫。昔耿純焚廬而向順，蕭何舉族以從軍，皆審料興亡，能圖富貴，殊勳茂業，翼子貽孫，轉禍見機，決在今日。若能詣轅門而效順，開城堡以迎降，長官則改補官資，百姓則優加賞賜，所經詿誤，更不推窮。三鎮諸軍，已申嚴令，不得焚燒廬舍，剽掠馬牛，但仰所在生靈，各安耕織。予恭行天罸，罪止元凶，已外歸明，一切不問，凡爾士眾，咸諒予懷。」】</span>帝御親軍南征。庚子，至洺州，梁祖令其將徐仁浦將兵五百，<span class="jiazhu">【徐仁浦，通鑑作「仁溥」，考薛史前後俱作「浦」，今姑仍其舊。(影庫本粘籤)】</span>　　夜入邢州。張承業、李存璋以三鎮步兵攻邢州，遣周德威、史建瑭將三千騎，長驅至澶、魏，帝與李嗣源率親軍繼進。</p>
<p class="em2" id="p21"><a class="gg-link" href="#p21" onclick="return changeColor(this);"></a>二月戊午，師次洹水，周德威進至臨河。己未，魏帥羅周翰出兵五千，塞石灰窰口，周德威以騎掩擊，迫入觀音門。是日，王師迫魏州，帝舍於狄公祠西。周翰閉壁自固，帝軍攻之，其城幾陷。帝歎曰：「予為兒童時，從先王渡河，今其忘矣。方春桃花水滿，思一觀之，誰從予者？」癸亥，帝觀河於黎陽。是時，梁祖發兵萬餘將渡河，聞王師至，棄舟而退。黎陽都將張從楚、曹儒以部下兵三千人來降，立其軍為左右匡霸使。乙丑，周德威自臨清狥地貝郡，攻博州，下東武、朝城。時澶州刺史張可臻棄城而遁，遂攻黎陽<span class="jiaozhusup">「攻」原作「入」，據殿本改，影庫本批校云：「『入』字應作『攻』字。」</span><span class="shadow dn jiaozhu" id="jiaozhu05" name="jiaozhu05">遂攻黎陽　「攻」原作「入」，據殿本改，影庫本批校云：「『入』字應作『攻』字。」</span>，下臨河、淇門。庚午，梁祖在洛，聞王師將攻河陽，率親軍屯白馬坡。<span class="jiazhu">【案：通鑑作白馬阪。(舊五代史考異)】</span>壬申，帝下令班師。帝至趙州，王鎔迎謁。翌日，大饗諸軍。壬午，帝發趙州，歸晉陽，留周德威戍趙州。</p>
<p class="em2" id="p22"><a class="gg-link" href="#p22" onclick="return changeColor(this);"></a>三月己丑，鎮、定州各遣使言幽州劉守光凶僭之狀，請推為尚父，以稔其惡。乙未，帝至晉陽宮，召監軍張承業諸將等議幽州之事，乃遣牙將戴漢超齎墨制并六鎮書，<span class="jiazhu">【案：原本作「大鎮」，今據通鑑改正。(舊五代史考異)　　六鎮，原本作「大鎮」，據通鑑：晉王與王鎔及義武王處直、昭義李嗣昭、振武周德威、天德宋瑤六節度使共奉冊于守光。胡三省云：五鎮并河東而六。知原本「大」字係傳寫之訛，今改正。(影庫本粘籤)】</span>推劉守光為尚書令、尚父，守光由是凶熾曰甚，遂邀六鎮奉冊。</p>
<p class="em2" id="p23"><a class="gg-link" href="#p23" onclick="return changeColor(this);"></a>五月，六鎮使至幽，梁使亦集。<span class="jiazhu">【案通鑑考異引莊宗實錄云：三月己丑，鎮州遣押衙劉光業至，言劉守光凶淫縱毒<span class="jiaozhusup">十一字原無，據殿本、劉本補。</span><span class="shadow dn jiaozhu" id="jiaozhu06" name="jiaozhu06">鎮州遣押衙劉光業至言劉　十一字原無，據殿本、劉本補。</span>，欲自尊大，請稔其惡以咎之，推為尚父。乙未，上至晉陽宮，召張承業諸將等議討燕之謀，諸將亦云宜稔其惡。上令押衙戴漢超持墨制及六鎮書如幽州，其辭曰：「天祐八年三月二十七日，天德軍節度使宋瑤、振武節度使周德威、昭義節度使李嗣昭、易定節度使王處直、鎮州節度使王鎔、河東節度使尚書令晉王謹奉冊進盧龍橫海等軍節度、檢校太尉、中書令、燕王為尚書令、尚父。」五月，六鎮使至，汴使亦集。六月，守光令有司定尚父、採訪使儀則<span class="jiaozhusup">「儀則」二字原作「議」，據通鑑卷二六八考異改。</span><span class="shadow dn jiaozhu" id="jiaozhu07" name="jiaozhu07">採訪使儀則　「儀則」二字原作「議」，據通鑑卷二六八考異改。</span>。(舊五代史考異)】</span>是月，梁祖遣都招討使楊師厚將兵三萬屯邢州，帝令李嗣昭出師掠相、衞而還。</p>
<p class="em2" id="p24"><a class="gg-link" href="#p24" onclick="return changeColor(this);"></a>秋七月，帝會王鎔於承天軍。鎔，武皇之友也，帝奉之盡敬，捧巵酒為壽，鎔亦捧酒醻帝。鎔幼子昭誨從行，因許為婚。</p>
<p class="em2" id="p25"><a class="gg-link" href="#p25" onclick="return changeColor(this);"></a>八月甲子，幽州劉守光僭稱大燕皇帝，年號應天。</p>
<p class="em2" id="p26"><a class="gg-link" href="#p26" onclick="return changeColor(this);"></a>九月庚子，梁祖將親軍自洛渡河而北，至相州，聞帝軍未出，乃止。</p>
<p class="em2" id="p27"><a class="gg-link" href="#p27" onclick="return changeColor(this);"></a>十月，幽州劉守光殺帝之行人李承勳，忿其不行朝禮也。</p>
<p class="em2" id="p28"><a class="gg-link" href="#p28" onclick="return changeColor(this);"></a>十一月辛丑，燕人侵易、定，<span class="jiazhu">【案：通鑑作戊申，燕主守光將兵二萬寇易、定。薛史作辛丑，與通鑑異。(舊五代史考異)】</span>王處直來告難。</p>
<p class="em2" id="p29"><a class="gg-link" href="#p29" onclick="return changeColor(this);"></a>十二月甲子，帝遣周德威、劉光濬、李嗣源及諸將率蕃漢之兵發晉陽，伐劉守光於幽州。<span class="jiazhu">【永樂大典卷七千一百五十五。】</span></p>
</div></body></html>