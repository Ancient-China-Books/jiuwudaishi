<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷四十九·唐書二十五·后妃列傳第一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>后妃列傳第一</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>武皇帝貞簡皇后曹氏，莊宗之母也。太原人，以良家子嬪於武皇。姿質閑麗，性謙退而明辨，雅為秦國夫人所重。常從容謂武皇曰：「妾觀曹姬非常婦人，王其厚待之。」武皇多內寵，乾寧初，平燕薊，得李匡儔妻張氏，<span class="jiazhu">案：原本避宋諱作李儔，今據新唐書藩鎮傳增入。(舊五代史考異)</span>姿色絕代，嬖幸無雙。時姬侍盈室，罕得進御，唯太后恩顧不衰。武皇性嚴急，左右有過，必峻於譴罰，無敢言者，唯太后從容救諫，即為解顏。及莊宗載誕，體貌奇傑，武皇異而憐之，太后益寵貴，諸夫人咸出其下，后亦恭勤內助，左右稱之。</p>
<p class="em2" id="p1"><a class="gg-link" href="#p1" onclick="return changeColor(this);"></a>武皇薨，莊宗嗣晉王位，時李克寧、李存顥謀變，人情危懼。太后召監軍張承業，指莊宗謂之曰：「先人把臂授公此兒，如聞外謀，欲孤付託，公等但置予母子有地，毋令乞食于汴，幸矣。」承業因誅存顥、克寧，以清內難。莊宗善音律，喜伶人謔浪，太后嘗提耳誨之。天祐七年，鎮、定求援，莊宗促命治兵，太后曰：「予齒漸衰，兒但不墜先人之業為幸矣，何事櫛風沐雨，離我晨昏！」莊宗曰：「稟先王遺旨，須滅仇讎。山東之事，機不可失。」及發，太后餞于汾橋，<span class="jiazhu">案：原本作「渭橋」，今據通鑑注改正。(舊五代史考異)</span>悲不自勝。莊宗平定趙、魏，駐于鄴城，每一歲之內，馳駕歸寧者數四，民士服其仁孝。</p>
<p class="em2" id="p2"><a class="gg-link" href="#p2" onclick="return changeColor(this);"></a>太后初封晉國夫人，莊宗即位，命宰臣盧損奉冊書上皇太后尊號。其年平定河南，西幸洛陽，令皇弟存渥、皇子繼岌就太原迎奉。莊宗親至懷州，迎歸長壽宮。太后素與劉太妃善，分訣之後，悒然不樂。俄聞太妃寢疾，尚醫中使，問訊結轍。既而謂莊宗曰：「吾與太妃恩如伯仲，彼經年抱疾，但見吾面，差足慰心，吾暫至晉陽，旬朔與之俱來。」莊宗曰：「時方暑毒，山路崎嶇，無煩往復，可令存渥輩迎侍太妃。」乃止。及凶問至，太后慟哭累旬，由是不豫，尋崩于長壽宮。同光三年冬十月，上諡曰貞簡皇太后，葬于壽安陵。<span class="jiazhu">永樂大典卷一萬九千三百四。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>太妃劉氏，武皇之正室也。<span class="jiazhu">永樂大典卷一千二百六十六。　　案：劉太妃傳，永樂大典闕全篇。考北夢瑣言云：晉王李克用妻劉夫人，常隨軍行，至于軍機，多所弘益。先是，汴州上源驛有變，晉王憤恨，欲回軍攻之。夫人曰：「公為國討賊，而以杯酒私忿，必若攻城，即曲在於我。不如回師，自有朝廷可以論列。」於是班退。天復中，周德威為汴軍所敗，三軍潰散，汴軍乘我，晉王危懼，與李存信議，欲出保雲州。夫人曰：「存信本北方牧羊兒也，焉顧成敗！王常笑王行瑜棄城失勢，被人屠割，今復欲效之，何也？王頃歲避難塞外，幾遭陷害，賴遇朝廷多事，方得復歸。今一旦出城，便有不測之變，焉能遠及！」晉王止行。居數日，亡散之士復集，軍城安定，夫人之力也。五代會要云：同光元年四月，冊為皇太妃。歐陽史云：莊宗即位，冊尊曹氏為皇太后，而以嫡母劉氏為皇太妃。太妃往謝太后，太后有慚色。太妃曰：「願吾兒享國無窮，使吾獲沒于地以從先君幸矣，復何言哉！」莊宗滅梁入洛，使人迎太后歸洛，居長壽宮，而太妃獨留晉陽。同光三年五月，太妃薨。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>魏國夫人陳氏，襄州人，本昭宗之宮嬪也。乾寧二年，武皇奉詔討王行瑜，駐軍于渭北，昭宗降朱書御札，<span class="jiazhu">朱書御札，原本作「宋書御禮」，今據通鑑所引薛史改正。(影庫本粘籤)</span>出陳氏及內妓四人以賜武皇。陳氏素知書，有才貌，武皇深加寵重。及光化之後，時事多艱，武皇常獨居深念，嬪媵鮮得侍謁，唯陳氏得召見。陳氏性既靜退，不以寵侍自侈，武皇常呼為阿媎。及武皇大漸之際，陳氏侍醫藥，垂泣言：「妾為王執掃除之役，十有四年矣，王萬一不幸，妾將何託！既不能以身為殉，願落髮為尼，為王讀一藏佛經，以報平昔。」武皇為之流涕。及武皇薨，陳氏果落髮持經，法名智願。後居於洛陽佛寺，莊宗賜號建法大師。天成中，明宗幸其院，改賜圓惠大師。晉天福中，卒於太原。追諡光國大師，塔以惠寂為名也。<span class="jiazhu">永樂大典二千九百六十九。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>莊宗神閔敬皇后劉氏。<span class="jiazhu">永樂大典卷一萬三千三百五十二。　　案：劉后傳，永樂大典原闕。考北夢瑣言云：莊宗劉皇后，魏州成安人，家世寒微。太祖攻魏州，取成安，得后，時年五六歲。歸晉陽宮，為太后侍者，教吹笙。及笄，姿色絕眾，聲伎亦所長。太后賜莊宗，為韓國夫人侍者。後誕皇子繼岌，寵待日隆。他日，成安人劉叟詣鄴宮見上，稱夫人之父。有內臣劉建豐認之，即昔日黃鬚丈人，后之父也。劉氏方與嫡夫人爭寵，皆以門族誇尚，劉氏恥為寒家，白莊宗曰：「妾去鄉之時，妾父死於亂兵，是時環屍而哭。妾固無父，是何田舍翁詐偽及此！」乃於宮門笞之，其實后即叟之長女也。莊宗好俳優，宮中暇日，自負蓍囊藥篋，令繼岌相隨，以后父劉叟以醫卜為業也。后方晝眠，及造其臥內，自稱劉衙推訪女，后大恚，笞繼岌。然為太后不禮，復以韓夫人居正，無以發明。大臣希旨請冊劉氏為皇后，議者以后出於寒賤，好興利聚財，初在鄴都，令人設法稗販，所鬻樵蘇果茹亦以皇后為名。正位之後，凡貢奉先入後宮，惟寫佛經施尼師，他無所賜，闕下諸軍困乏，以至妻子饑殍，宰相請出內庫俵給，后將出粧具銀盆兩口、皇子滿喜等三人，令鬻以贍軍。一旦作亂，亡國滅族，與夫褒姒、妲己無異也。先是，莊宗自為俳優，名曰李天下，雜於塗粉優雜之間<span class="jiaozhusup">殿本、劉本同。影庫本粘籤云：「優雜，疑當作『優劇』，考北夢瑣言諸刻本俱作『雜』字，今姑仍其舊。」</span><span class="shadow dn jiaozhu" id="jiaozhu00" name="jiaozhu00">優雜　殿本、劉本同。影庫本粘籤云：「優雜，疑當作『優劇』，考北夢瑣言諸刻本俱作『雜』字，今姑仍其舊。」</span>，時為諸優朴抶摑搭，竟為嚚婦恩伶之傾玷，有國者得不以為前鑒！劉后以囊盛金合犀帶四，欲於太原造寺為尼，沿路復通皇弟存渥，同簀而寢，明宗聞其穢，即令自殺。案：歐陽史作裨將袁建豐得后，納之晉宮，而北夢瑣言作內臣劉建豐，亦傳聞之異辭也。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>淑妃韓氏，莊宗正室。<span class="jiazhu">永樂大典卷一千二百六十六。　　案：韓淑妃傳，永樂大典原闕。考五代會要云：同光二年十二月冊，以宰臣豆盧革、韋說為冊使，出應天門，登路車，鹵簿鼓吹前導，至于永福門降車，入右銀臺門，至淑妃宮，受冊于內，文武百官立班稱賀。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>德妃伊氏，莊宗次室。<span class="jiazhu">永樂大典卷一千二百六十六。　　案：伊德妃傳，永樂大典原闕。考北夢瑣言云：莊宗皇帝嫡夫人韓氏，後為淑妃，伊氏為德妃。契丹入中原，石氏乞降，宰相馮道奉尊冊，契丹主大張宴席，其國母后妃列坐同宴，王嬙、蔡姬之比也。夫人夏氏，最承恩寵，後嫁李贊華，所謂東丹王，即阿保機長子，先歸朝，後除滑州節度使。性酷毒，侍婢微過，即以刀刲火灼。夏氏少長宮掖，不忍其凶，求離婚，歸河陽節度使夏魯奇家，後為尼也。案歐陽史家人傳：夏氏在天成初，以先朝宮人出歸夏魯奇家，後賜李贊華。與北夢瑣言微異。遼史又以夏氏為莊宗皇后，疑誤<span class="jiaozhusup">十三字原無，據殿本補。</span><span class="shadow dn jiaozhu" id="jiaozhu01" name="jiaozhu01">遼史又以夏氏為莊宗皇后疑誤　十三字原無，據殿本補。</span>。　　又案五代會要：莊宗朝內職，又有昭儀侯氏封汧國夫人，昭媛白氏封沂國夫人，出使美宣鄧氏封魏國夫人，御正楚真張氏封涼國夫人，司簿德美周氏封宋國夫人，侍真吳氏封延陵郡夫人，懿才王氏封太原郡夫人，咸一韓氏封昌黎郡夫人，瑤芳張氏封清河郡夫人，懿德王氏封瑯琊郡夫人，宣一馬氏封扶風郡夫人，並同光二年十一月勅。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>明宗昭懿皇后夏氏，生秦王從榮及閔帝。同光初，后以疾崩。明宗即位，追封為晉國夫人。長興中，明宗以秦、宋二王位望既隆，因思從貴之義，乃下制曰：「故晉國夫人夏氏，素推仁德，久睦宗親，嘗施內助之方，不見中興之盛。予當御極，子並為王，有鵲巢之高，無翬衣之貴，貞魂永逝，懿範常存。考本朝之文，沿追冊之制，將慰懷於九族，冀叶慶於四星。宜追冊為皇后，兼定懿號。」既而有司上諡曰昭懿。<span class="jiazhu">永樂大典卷一萬三千五百五十二。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>和武顯皇后曹氏。<span class="jiazhu">永樂大典卷一萬三千五百五十五。　　案：曹后傳，永樂大典原闕。考五代會要云：天成三年正月，冊為淑妃，長興元年五月十四日，冊為皇后<span class="jiaozhusup">原作「正月」，據會要卷一改。</span><span class="shadow dn jiaozhu" id="jiaozhu02" name="jiaozhu02">五月　原作「正月」，據會要卷一改。</span>，應順元年閏正月，冊為皇太后<span class="jiaozhusup">「閏」字原無，據會要卷一補。</span><span class="shadow dn jiaozhu" id="jiaozhu03" name="jiaozhu03">閏正月　「閏」字原無，據會要卷一補。</span>。至清泰三年閏十一月，隨末帝崩于後樓，晉高祖使人護葬。至天福五年正月二十八日，追冊曰和武顯皇后。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>宣憲皇后魏氏。<span class="jiazhu">永樂大典卷一萬三千五百五十五。　　案通鑑考異引唐廢帝實錄云：宣憲皇后魏氏，鎮州平山人。中和末，明宗徇地山東，留戍平山，得魏后。又云：明宗為裨將，性闊達，不能治生，曹后亦疏于畫略，生計所資，惟宣憲而已。五代會要云；初封魯國太夫人，清泰二年二月，中書門下奏：「臣聞漢昭帝承祚御歷，奉尊諡于雲陽；魏明帝繼體守文，思外家于甄館。而皆追崇徽號<span class="jiaozhusup">「崇」原作「從」，據會要卷一改。</span><span class="shadow dn jiaozhu" id="jiaozhu04" name="jiaozhu04">追崇徽號　「崇」原作「從」，據會要卷一改。</span>，祔饗廟庭，克隆敬本之文，式叶愛親之道。臣等又覽國史，竊見玄宗皇帝母曰昭成皇后竇氏，代宗皇帝母曰章敬太后吳氏，始嬪朱邸，俄閟玄宮，鴻圖既屬于明君，尊號咸追于聖母。伏以魯國夫人發祥沙麓，貽慶河州。三后最賢，周母允成于天統；四妃有子，唐后先啟于帝基<span class="jiaozhusup">原作「唐宮」，據會要卷一改。</span><span class="shadow dn jiaozhu" id="jiaozhu05" name="jiaozhu05">唐后　原作「唐宮」，據會要卷一改。</span>。仰惟當宁之情，彌軫寒泉之思，久虛殷薦，慮損皇猷。臣等謹上尊諡曰宣憲皇太后，請依昭成皇太后故事，擇日備禮冊命。又，臣等伏聞先太后舊陵未祔先祠<span class="jiaozhusup">原作「永祔」，據會要卷一改。</span><span class="shadow dn jiaozhu" id="jiaozhu06" name="jiaozhu06">未祔　原作「永祔」，據會要卷一改。</span>，則都下難崇別廟，既追尊諡，合創閟宮。按漢朝故事，園寢不在王畿，或就陵所便立寢祠。今商量上諡後，權立同廟，以申告獻，配祠之禮，請俟他年。」從之。據歐陽史云：議建陵寢，而太原石敬瑭反，乃于京師河南府東立寢宮。　　又案：五代會要所載明宗時內職，德妃王氏，天成三年正月冊立，長興二年四月進號淑妃，應順元年閏正月十三日冊為太妃<span class="jiaozhusup">「閏」字原無，據會要卷一、通鑑卷二七八補。</span><span class="shadow dn jiaozhu" id="jiaozhu07" name="jiaozhu07">閏正月　「閏」字原無，據會要卷一、通鑑卷二七八補。</span>，至周廣順元年四月追諡賢妃。昭儀王氏封齊國夫人，昭容葛氏封周國夫人，昭媛劉氏封趙國夫人，孫氏封楚國夫人，御正張氏封曹國夫人，司寶郭氏封魏國夫人，司贊于氏封鄭國夫人，尚服王氏封衞國夫人，司記崔氏封蔡國夫人，司膳翟氏封滕國夫人，司醞吳氏封莒國夫人，婕妤高氏封渤海郡夫人，美人沈氏封太原郡夫人，順御朱氏封吳郡夫人，司飾聊氏封潁川郡夫人，司衣劉氏封彭城郡夫人，司藥孟氏封咸陽郡夫人，梳箆張氏封清河郡夫人，司服王氏封太原郡夫人，櫛箆傅氏封潁川郡夫人，知客張氏賜號尚書，故江氏追封齊陽郡夫人。以上皆長興三年九月勅。其名號皆中書門下按六典內職仿而行之。內人李氏封隴西縣君，崔氏封清河縣君，李氏封成紀縣君，田氏封咸陽縣君，白氏封南陽縣君，並長興四年二月勅。前代內職，皆無封君之禮，此一時之制。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>閔帝哀皇后孔氏。<span class="jiazhu">永樂大典卷一萬三千五百五十五。　　案：孔后傳，永樂大典原闕。據通鑑云：孔循陰遣人結王德妃，求納其女，德妃請娶循女為從厚妃，帝許之。庚寅，皇子從厚納孔循女為妃。五代會要云：初封魯國夫人，應順元年四月，為末帝所害。晉天福五年正月二十八日，追諡為哀皇后。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>末帝劉皇后，應州人也。天成中，封為沛國夫人。清泰初，百官三上表請立中宮，遂立為皇后。后性強戾，末帝甚憚之，故其弟延皓，自鳳翔牙校環歲之間歷樞密使，出為鄴都留守，皆由后內政之力也。及延皓為張令昭所逐，<span class="jiazhu">張令昭，原本脫「張」字，今據通鑑增入。(影庫本粘籤)</span>執政請行朝典，后力制之，止從罷免而已。晉高祖入洛，后與末帝俱就燔焉。<span class="jiazhu">永樂大典卷一萬九千三百四。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>史臣曰：昔三代之興亡，雖由於帝王，亦繫於妃后。故夏之興也以塗山，及其亡也以妹嬉；商之興也以簡狄，及其亡也以妲己；周之興也以文母，及其亡也以褒姒。觀夫貞簡之為人也，雖未偕於前代，亦無虧於懿範。而劉后以牝雞之晨，皇業斯墜，則與夫三代之興亡同矣。餘無進賢輔佐之德，又何足以道哉！<span class="jiazhu">永樂大典卷一萬九千三百四。案：五代史無外戚傳。據五代會要，武皇長女瓊華長公主，降孟知祥，同光三年十二月封<span class="jiaozhusup">原作「二年」，據會要卷二改。</span><span class="shadow dn jiaozhu" id="jiaozhu08" name="jiaozhu08">三年　原作「二年」，據會要卷二改。</span>。第二女瑤英長公主，降張延釗，同光三年十二月封<span class="jiaozhusup">原作「二月」，據會要卷二改。</span><span class="shadow dn jiaozhu" id="jiaozhu09" name="jiaozhu09">十二月　原作「二月」，據會要卷二改。</span>。明宗長女永寧公主，降晉高祖。第十三女興平公主，降趙延壽，天成三年四月封，至長興四年九月改封齊國公主，至清泰二年三月進封燕國長公主<span class="jiaozhusup">原作「三年二月」，據會要卷二改。</span><span class="shadow dn jiaozhu" id="jiaozhu10" name="jiaozhu10">二年三月　原作「三年二月」，據會要卷二改。</span>。第十四女壽安公主，長興四年六月封。第十五女永樂公主，長興四年六月封。今考會要所載，亦多舛互。如瓊華公主，十國春秋諸書作太祖弟克讓之女，會要以為武皇長女，此傳聞之異辭也。莊宗女義寧公主，降宋廷浩。廷浩仕至房州刺史，晉初為汜水關使，張從賓之叛，戰死。見東都事略及宋史。又，王禹偁小畜集有宋渥神道碑云：母義寧公主，天福中，晉祖以嘗事莊宗，有舊君之禮，每貴主入見，聽其不拜。時兵戎方熾，經費不充，惟公主之家，賜予甚厚，盡而復取，亦無倦色。一日，晉祖從容謂貴主曰：「朕于主家無所愛惜，但朝廷多事，府庫甚虛，主所知矣。今輦轂之下，桂玉為憂，可命渥分司西京，以豐就養。」因厚遣之，且勅留使具晨昏伏臘之用，至于醯醢，率有備焉。會要不載莊宗女，是其闕略也<span class="jiaozhusup">二百四十字原無，據舊五代史考異補。殿本、劉本文略異。</span><span class="shadow dn jiaozhu" id="jiaozhu11" name="jiaozhu11">今考會要所載……是其闕略也　二百四十字原無，據舊五代史考異補。殿本、劉本文略異。</span>。歐陽史云：延壽所尚公主已死，耶律德光乃為延壽娶從益妹，是為永安公主。薛史趙延壽傳亦言其娶明宗小女為繼室，而五代會要不載，疑有闕文。</span></p>
</div></body></html>