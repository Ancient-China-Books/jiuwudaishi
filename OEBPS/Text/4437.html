<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷六十五·唐書四十一·列傳第十七</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第十七</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>李建及，許州人。本姓王，父質。建及少事李罕之為紀綱，光啟中，罕之謁武皇於晉陽，因選部下驍勇者百人以獻，建及在籍中。後以功署牙職，典義兒軍，及賜姓名。天祐七年，改匡衞軍都校。<span class="jiazhu">案：歐陽史作匡衞指揮使。</span>柏鄉之役，汴將韓勍追周德威至高邑南野河上，鎮、定兵扼橋道，韓勍選精兵先奪之。莊宗登高而望，鎮、定兵將衄，謂建及曰：「如賊過橋，則勢不可遏，卿計若何？」建及於部選士二百，挺槍大譟，禦汴軍，却之於橋下。二月，王師攻魏，魏人夜出犯我營，建及設伏待之，扼其歸路，盡殪之。劉鄩之營莘縣，月餘不出，忽一旦縱兵攻鎮、定之營，軍中騰亂，建及率銀槍勁兵千人赴之，擊敗汴軍，追奔至其壘。元城之戰，建及首陷其陣，授天雄軍教練使。八月，遷遼州刺史。</p>
<p class="em2" id="p1"><a class="gg-link" href="#p1" onclick="return changeColor(this);"></a>十四年，從擊契丹於幽州，破之。十二月，從攻楊劉，自寅至午，汴軍嬰城拒守，建及自負葭葦堙塹，率先登梯，遂拔之。胡柳之役，前軍逗撓，際晚，汴軍登土山，建及一戰奪之。莊宗欲收軍，詰朝合戰。建及橫矟當前，曰：「賊大將已亡，乘此易擊，王但登山，觀臣破賊！」即引銀槍效節軍大呼奮擊，<span class="jiaozhusup">「軍」字原無，據永樂大典(膠卷)卷六八五０、冊府卷三九六補。</span>三軍增氣，由是王師復振，以功授檢校司空<span class="jiaozhusup">「授」字原無，據殿本補。</span>、魏博內外衙都將。</p>
<p class="em2" id="p2"><a class="gg-link" href="#p2" onclick="return changeColor(this);"></a>十六年，汴將賀瓌攻德勝南城，以戰船十餘艘，竹笮維之，扼斷津路，王師不得渡。城中矢石將盡，守城將氏延賞危急，<span class="jiazhu">氏延賞，原本作「士延賞」，今從通鑑改正。(影庫本粘籤)</span>莊宗令積帛軍門，召能破賊船者。津人有馬破龍者，能水游，乃令往見延賞，延賞言：「危窘極矣，所爭晷刻。」時棹船滿河，流矢雨集，建及被重鎧，執矟呼曰：「豈有一衣帶水，縱賊如此！」乃以二船實甲士，皆短兵持斧，徑抵梁之戰艦，斧其笮，又令上流具瓮，積薪其上，順流縱火，以攻其艦。<span class="jiazhu">案：通鑑作木甖載薪，沃油然火，于上流縱之，與薛史異。歐陽史作以大甕積薪，自上流縱火，與薛史同。(舊五代史考異)</span>須臾，烟焰騰熾，梁軍斷纜而遁，建及乃入南城，賀瓌解圍而去。<span class="jiaozhusup">「圍」字原無，據永樂大典(膠卷)卷六八五０、冊府卷四一四補。殿本作「賀瓌解軍去」。</span>其年十二月，與汴將王瓚戰於戚城，建及傷手，莊宗解御衣金帶賜之。</p>
<p class="em2" id="p3"><a class="gg-link" href="#p3" onclick="return changeColor(this);"></a>建及有膽氣，慷慨不羣，臨陣鞠旅，意氣橫壯。自莊宗至魏州，建及都總內外衙銀槍效節帳前親軍，<span class="jiazhu">效節，原本作「郊節」，考通鑑注云：效節都係唐時軍名。今改正。(影庫本粘籤)</span>善於撫御，所得賞賜，皆分給部下，絕甘分少，頗洽軍情。又累立戰功，雄勇冠絕，雌劣者忌讒之。時宦官韋令圖監建及軍，每於莊宗前言：「建及以家財驟施，其趣向志意不小，不可令典衙兵。」莊宗因猜之。建及性既忠藎，雖知讒搆，不改其操。<span class="jiazhu">不改，原本作「不敢」，今據文改正。(影庫本粘籤)</span></p>
<p class="em2" id="p4"><a class="gg-link" href="#p4" onclick="return changeColor(this);"></a>十七年三月，授代州刺史。八月，與李存審赴河中，解同州之圍。建及少遇禍亂，久從戰陣，矢石所中，肌無完膚，復有功見疑，私心憤鬱。是歲，卒於太原，時年五十七。<span class="jiazhu">永樂大典卷一萬八千二十九。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>石君立，趙州昭慶人也，亦謂之石家財。初事代州刺史李克柔，後隸李嗣昭為牙校，歷典諸軍。夾城之役，君立每出挑戰，壞汴軍柵壘，俘擒而還。八年，與汴軍戰於龍化園，敗之，獲其大將卜渥以獻。<span class="jiazhu">卜渥，原本作「卞渥」，今據冊府元龜改正。(影庫本粘籤)</span>嗣昭每出征，俾君立為前鋒，敵人畏之。</p>
<p class="em2" id="p6"><a class="gg-link" href="#p6" onclick="return changeColor(this);"></a>王檀之逼晉陽也，城中無備，安金全驅市人以登陴，保聚不完。時莊宗在魏博，救應不暇，人心危懼，嗣昭遣君立率五百騎，自上黨朝發暮至。王檀游軍扼汾橋，君立一戰敗之，徑至城下，馳突斬擊，出入如神，大呼曰：「昭義侍中大軍至矣。」<span class="jiazhu">昭義，原本作「紹義」，考薛史前後多稱李嗣昭為昭義侍中，今改正。(影庫本粘籤)</span>是夜入城，與安金全等分出諸門擊殺於外，遲明，梁軍敗走。</p>
<p class="em2" id="p7"><a class="gg-link" href="#p7" onclick="return changeColor(this);"></a>十七年，將兵屯德勝。時汴軍自滑州轉餉以給楊村砦，莊宗親率騎軍於河外，循岸而上，邀擊之。汴人拒楊村五十里，於河曲潘張村築壘以貯軍儲，莊宗令諸軍攻之。汴人設伏於要路，逆戰偽敗，王師乘之，䠞入壘門，梁伏兵起，因與血戰。君立與鎮州大將王釗隔入賊壘，時諸將部校陷賊者十餘人，君立被執，送於汴。梁主素知其驍勇，欲用之為將，械而下獄。久之，梁主遣人誘之，君立曰：「敗軍之將，難與議勇，如欲將我，我雖真誠效命，能信我乎？人皆有君，吾何忍反為仇人哉！」既而諸將被戮，尚惜君立不之害。同光元年，莊宗至汴前一日，梁主始令殺之。<span class="jiazhu">永樂大典卷一萬八千二十九。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>高行珪，燕人也。家世勇悍，與弟行周俱有武藝，初仕燕為騎將，驍果出諸將之右。燕帥劉守光僭逆不道，莊宗令周德威征之，守光大懼，以行珪為武州刺史，令張掎角之勢。時明宗將兵助德威平燕，俄聞行珪至，率騎以禦之，明宗諭以逆順之理，行珪乃降。<span class="jiazhu">通鑑考異云：據唐實錄，高行珪降在劉守光既平之後，與薛史異，今附識于此。(影庫本粘籤)</span>守光將元行欽在山北，聞行珪有變，即率部下軍眾以攻行珪。行珪遣弟行周告急於周德威，<span class="jiazhu">案歐陽史：行珪夜縋行周馳入晉，見莊宗，莊宗因遣明宗救武州。比至，行欽已解去，行珪乃降。是行珪先求救于晉而後降也。薛史作降晉後告急，微有異同。(舊五代史考異)</span>德威命明宗、李嗣本、安金全將兵援之。明宗破行欽於廣邊軍，行欽亦降。尋以行珪為朔州刺史，歷忻、嵐二郡，遷雲州留後。天成初，授鄧州節度使，尋移鎮安州。</p>
<p class="em2" id="p9"><a class="gg-link" href="#p9" onclick="return changeColor(this);"></a>行珪性貪鄙，短於為政，在安州日，行事多不法。副使范延策者，幽州人也，性剛直，累為賓職，及佐行珪，覩其貪猥，因強諫之，行珪不從。後延策因入奏，獻封章於闕下，事有三條：一請不禁過淮猪羊，而禁絲綿匹帛，以實中國；一請於山林要害置軍鎮，以絕寇盜；一述藩侯之弊，請勅從事明諫諍之，不從，令諸軍校列班廷諍。行珪聞之，深銜之。後因戍兵作亂，誣奏延策與之同謀，父子俱戮於汴，聞者寃之。未幾，行珪以疾卒。詔贈太尉。<span class="jiazhu">永樂大典卷一萬八千二十九。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>張廷裕，代北人也。幼事武皇於雲中，從平黃巢，討王行瑜，自行間漸升為小將。莊宗定魏，補天雄軍左廂馬步都虞候，歷蔚、慈、隰三州刺史。同光三年，除新州節度使。塞上多事，廷裕無控制之術，邊鄙常聳。天成三年，卒於治所。詔贈太保。<span class="jiazhu">永樂大典卷五千三百六十。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>王思同，幽州人也。父敬柔，歷瀛、平、儒、檀、營五州刺史。思同母即劉仁恭之女也，故思同初事仁恭為帳下軍校。<span class="jiazhu">案：歐陽史作銀胡䩮指揮使。(舊五代史考異)</span>會劉守光攻仁恭於大安山，思同以部下兵歸太原，時年十六，武皇命為飛騰指揮使。<span class="jiazhu">案：歐陽史作飛勝指揮使。<span class="jiaozhusup">原作「飛騰都揮使」，據歐陽史卷三三王思同傳改。</span>(舊五代史考異)　　飛騰指揮使，疑有舛誤。考冊府元龜亦作「飛騰」，今無可復考，姑仍其舊。(影庫本粘籤)</span>從莊宗平定山東，累典諸軍。</p>
<p class="em2" id="p12"><a class="gg-link" href="#p12" onclick="return changeColor(this);"></a>思同性疏俊，粗有文，性喜為詩什，與人唱和，自稱薊門戰客。魏王繼岌待之若子。時內養呂知柔侍興聖宮，頗用事，思同不平之。呂為終南山詩，<span class="jiaozhusup">原作「中南山」，據殿本、劉本、永樂大典(膠卷)卷六八五０改。</span>末句有「頭」字，思同和曰：「料伊直擬衝霄漢，賴有青天壓着頭。」其所為詩句，皆此類也。每從征，必在興聖帳下，然同光朝，位止鄭州刺史。<span class="jiazhu">案：歐陽史作以功遷神武十軍都指揮使，累遷鄭州防禦使。(舊五代史考異)</span>明宗在軍時，素知之，即位後，用為同州節度使，未幾，移鎮隴右。</p>
<p class="em2" id="p13"><a class="gg-link" href="#p13" onclick="return changeColor(this);"></a>思同好文士，無賢不肖，必館接賄遺，歲費數十萬。在秦州累年，邊民懷惠，華戎寧息。長興元年，入朝，見於中興殿。明宗問秦州邊事，對曰：「秦州與吐蕃接境，蕃部多違法度。臣設法招懷，沿邊置寨四十餘所，控其要害。每蕃人互市、<span class="jiazhu">互市，原本作「五市」，今據冊府元龜改正。(影庫本粘籤)</span>飲食之界上，令納器械。」因手指畫秦州山川要害控扼處。明宗曰：「人言思同不管事，豈及此耶！」時兩川叛，欲用之，且留左右，故授右武衞將軍。八月，授西南面行營馬步都虞候。九月，遷京兆尹、<span class="jiaozhusup">「遷」字原無，據殿本、劉本補。</span>西京留守。伐蜀之役，為先鋒指揮使。石敬瑭入大散關，思同恃勇先入劍門，<span class="jiaozhusup">原作「劍關」，據冊府卷一三四、通鑑卷二七七改。</span>大軍未相繼，復被董璋兵逐出之。及敬瑭班師，思同以曾獲劍門之功，移鎮山南西道。三年，兩川交兵，明宗慮併在一人，則朝廷難制，密詔思同相度形勢，即乘間用軍，事未行而董璋敗。八月，復為京兆尹兼西京留守。</p>
<p class="em2" id="p14"><a class="gg-link" href="#p14" onclick="return changeColor(this);"></a>時潞王鎮鳳翔，與之鄰境，及潞王不稟朝旨，致書於秦、涇、雍、梁、邠諸帥，言：「賊臣亂政，屬先帝疾篤，謀害秦王，迎立嗣君，自擅權柄，以致殘害骨肉，搖動藩垣。懼先人基業，忽焉墜地，故誓心入朝，以除君側，事濟之後，謝病歸藩。然藩邸素貧，兵力俱困，欲希國士，共濟急難。」乃令小伶安十十以五弦妓見思同，<span class="jiaozhusup">原作「小伶女十人以五弦技見思同」，據冊府卷六八六改。舊五代史考異云：「案：歐陽史作『遣伶奴安十十以五絃謁思同』。」影庫本粘籤云：「歐陽史作『潞王五弦妓見思同』，原本『技』字疑誤，據薛史上文有『小伶女十人』，則下文不應復稱為『五弦妓』，蓋歐、薛二史語有繁簡，各自成文也，今附識于此。」案：「技」，永樂大典(膠卷)卷六八五０作「妓」。</span>因歡諷動。又令軍校宋審溫者，<span class="jiaozhusup">「令」字原無，據冊府卷三七四補。</span>請使於雍，若不從命，即獨圖之。又令推官郝昭、<span class="jiazhu">案：歐陽史作郝詡，通鑑從歐陽史。(舊五代史考異)</span>府吏朱延乂以書檄起兵。會副部署藥彥稠至，方宴，而妓、使適至，乃繫之於獄。彥稠請誅審溫，拘送昭赴闕。時思同已遣其子入朝言事，朝廷嘉之，乃以思同為鳳翔行營都部署，起軍營於扶風。</p>
<p class="em2" id="p15"><a class="gg-link" href="#p15" onclick="return changeColor(this);"></a>三月十四日，與張虔釗會於岐下，梯衝大集。十五日，進收東西關城，城中戰備不完，然死力禦扞，外兵傷夷者十二三。十六日，復進攻其城，潞王登陴泣諭於外，聞者悲之。張虔釗性褊，詰旦，西南用軍，與都監皆血刃以督軍士，軍士齊詬，反攻虔釗，虔釗躍馬避之。時羽林指揮使楊思權引軍自西門先入，思同未之知，猶督士登城。俄而嚴衞指揮使尹暉呼曰：「西城軍已入城受賞矣，軍士可解甲！」棄仗之聲，振動天地。<span class="jiaozhusup">殿本、劉本、殘宋本冊府卷三七四同。明本冊府此處作「尹暉呼曰：『城西軍已入城受賞矣，何用戰邪！』軍士解甲棄仗之聲，振動天地。」</span>日午，亂軍畢集，涇州張從賓、邠州康福、河中安彥威皆遁去。十七日，思同與藥彥稠、萇從諫俱至長安，<span class="jiaozhusup">劉本、殘宋本冊府卷三七四同。殿本、明本冊府作萇從簡。本書卷九四有萇從簡傳。</span>劉遂雍閉關不內，乃奔潼關。</p>
<p class="em2" id="p16"><a class="gg-link" href="#p16" onclick="return changeColor(this);"></a>二十二日，潞王至昭應，前鋒執思同來獻。王謂左右曰，「思同計乖於事，然盡心於所奉，亦可嘉也。」顧謂趙守鈞曰：<span class="jiazhu">趙守鈞，原本作「字鈞」，今從通鑑改正。(影庫本粘籤)</span>「思同爾之故人，可行迓之於路，達予撫慰之意。」思同至，潞王讓之曰：「賊臣傾我國家，殘害骨肉，非予弟之過。我起兵岐山，蓋誅一二賊臣耳，爾何首鼠兩端，多方悞我，今日之罪，其可逃乎！」思同曰：「臣起自行間，受先朝爵命，秉旄仗鉞，累歷重藩，終無顯效以答殊遇。臣非不知攀龍附鳳則福多，扶衰救弱則禍速，但恐瞑目之後，無面見先帝。釁鼓膏原，縲囚之常分也。」潞王為之改容，徐謂之曰：「且憩歇。」潞王欲用之，而楊思權之徒恥見其面，屢啟劉延朗，言「思同不可留，慮失士心」。又，潞王入長安時，尹暉盡得思同家財及諸妓女，故尤惡思同，與劉延朗亟言之。屬王醉，不待報，殺思同并其子德勝。潞王醒，召思同，左右報已誅之矣。潞王怒延朗，累日嗟惜之。及漢高祖即位，詔贈侍中。<span class="jiazhu">永樂大典卷六千六百七十一。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>索自通，字得之，太原清源人也。父繼昭，以自通貴，授國子監祭酒致仕。自通少能騎射，嘗於山墅射獵，莊宗鎮太原時，遇之於野，訊其姓名，即補右番廳直軍使。後因從獵，射中走鹿，轉指揮使。佐周德威攻燕軍於涿州，擒燕將郭在鈞。從莊宗定魏博，改突騎指揮使。明宗即位，自隨駕左右廂馬軍都指揮授忻州刺史。歲餘召還，復典禁兵，領韶州刺史，出為大同軍節度使，累歲移鎮忠武，改京兆尹、西京留守。楊彥溫據河中作亂，自通率師討平之，授河中節度使，尋自鄜州入為右龍武統軍。初，自通既平楊彥溫，<span class="jiazhu">楊彥溫，原本作「湯彥溫」，考通鑑、歐陽史俱作楊彥溫，今改正。(影庫本粘籤)</span>代末帝鎮河中，臨事失於周旋，末帝深銜之。<span class="jiazhu">案通鑑：自通至鎮，承安重誨指，籍軍府甲仗數上之，以為從珂私造，賴王德妃居中保護，從珂由是得免。(舊五代史考異)</span>及末帝即位，自通憂悸求死。清泰元年七月，因朝退涉洛，自溺而卒。</p>
<p class="em2" id="p18"><a class="gg-link" href="#p18" onclick="return changeColor(this);"></a>子萬進，周顯德中，歷任方鎮。<span class="jiazhu">永樂大典卷一萬八千一百二十九。</span></p>
</div></body></html>