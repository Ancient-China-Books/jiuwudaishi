<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷一百二十·周書十一·恭帝紀</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>恭帝紀</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>恭帝，諱宗訓，世宗子也。<span class="jiazhu">案五代會要云：世宗後宮所生。歐陽史作不知其母為誰氏，今附識于此。(舊五代史考異)</span>廣順三年，歲在癸丑，八月四日，生於澶州之府第。顯德六年六月癸未，制授特進左衞上將軍，封梁王，食邑三千戶，實封五百戶。癸巳，世宗崩。甲午，內出遺制，命帝柩前即皇帝位。是日，羣臣奉帝即位而退。丁酉，北面兵馬都部署韓令坤奏，敗契丹五百騎於霸州北。戊戌，文武百僚、宰臣范質等上表請聽政，表三上，允之。壬寅，文武臣僚上表，請以八月四日為天壽節，從之。癸卯，以司徒、平章事范質為山陵使，以翰林學士、判太常寺事竇儼為禮儀使，以兵部尚書張昭為鹵簿使，以御史中丞邊歸讜為儀仗使，以宣徽南院使、判開封府事昝居潤為橋道頓遞使。<span class="jiaozhusup">「府」字原無，據彭本補。</span>是月，州郡十六奏大雨連旬不止。</p>
<p class="em2" id="p1"><a class="gg-link" href="#p1" onclick="return changeColor(this);"></a>秋七月丁未，以戶部尚書李濤為山陵副使，<span class="jiazhu">戶部，原本脫「部」字，今據文增入。(影庫本粘籤)</span>以度支郎中盧億為山陵判官。辛亥，左散騎常侍申文炳卒。乙卯，右拾遺徐雄奪三任官，坐誣奏雷澤縣令虛破戶也。丁巳，百僚釋服。尚輦奉御金彥英，本東夷人也，奉使高麗，稱臣於夷王，故及於罪。庚申，以邢州節度使王仁鎬為襄州節度使，進封開國公；以侍衞步軍都指揮使、曹州節度使、檢校太保袁彥為陝州節度使，加檢校太傅；以右羽林統軍、權知邢州事、檢校太保李繼勳為邢州節度使，加檢校太傅；以滑州留後、檢校太保陳思讓為滄州節度使；以侍衞馬軍都指揮使、陳州節度使、檢校太傅韓令坤為侍衞馬步都虞候，依前陳州節度使，加檢校太尉；以虎捷左廂都指揮使、岳州防禦使、檢校司徒高懷德為夔州節度使，充侍衞馬軍都指揮使、檢校太保；以虎捷左廂都指揮使、常州防禦使、檢校司空張鐸為遂州節度使，充侍衞步軍都指揮使<span class="jiaozhusup">二十六字原無，據殿本、劉本補。影庫本粘籤云：「『仍改名令鐸』以上原本疑有脫誤，今無別本可校，姑仍其舊，附識于此。」</span>、檢校太保，仍改名令鐸。<span class="jiazhu">案宋史張令鐸傳云：本名鐸，以與河中張鐸同姓名，故賜今名。(舊五代史考異)</span>壬戌，以鄆州節度使、充侍衞馬步軍都指揮使、檢校太傅、兼侍中李重進為淮南節度使、檢校太尉、兼侍中，依前侍衞馬步軍都指揮使；以襄州節度使、檢校太尉、同平章事向拱為河南尹，充西京留守，加檢校太師、兼侍中；<span class="jiazhu">案通鑑：向拱即向訓也，避恭帝名改焉。(舊五代史考異)　　考宋史向拱傳，拱本名訓，周恭帝時避御名改為拱，今附識于此。(影庫本粘籤)</span>以宋州節度使、充侍衞馬步軍副都指揮、檢校太尉、同平章事韓通為鄆州節度使，依前侍衞親軍馬步軍副都指揮使；以澶州節度使、檢校太尉、同平章事、駙馬都尉張永德為許州節度使，進封開國公；以今上為宋州節度使，依前檢校太尉、殿前都點檢，進封開國侯；以淮南節度使兼殿前副都點檢、檢校太保慕容延釗為澶州節度使、檢校太傅，依前殿前副都點檢，進封開國伯；以殿前都指揮使、江州防禦使、檢校司空石守信為滑州節度使、檢校太保，依前殿前都指揮使。丙寅，制大赦天下。庚午，翰林學士、判太常寺竇儼撰進大行皇帝太室歌酌獻辭，舞曰定功之舞，<span class="jiazhu">定功，原本作「空力」，今從五代會要改正。(影庫本粘籤)</span>歌辭不錄。是月，諸道相繼奏，大雨，所在川渠漲溢，漂溺廬舍，損害苗稼。</p>
<p class="em2" id="p2"><a class="gg-link" href="#p2" onclick="return changeColor(this);"></a>八月甲戌朔，以光祿卿致仕柴守禮為太子太保致仕。乙亥，翰林學士兼判太常寺竇儼撰進大行皇帝尊諡曰睿武孝文皇帝，廟號世宗，從之。庚辰，天下兵馬都元帥、守尚書令、兼中書令、吳越國王錢俶加食邑一千戶，實封四百戶，改賜功臣；天雄軍節度使、檢校太師、守太傅、兼中書令、魏王符彥卿加守太尉；夏州節度使、檢校太師、守太保、兼中書令、西平王李彝興加守太傅；荊南節度使、檢校太師、守中書令、南平王高保融加守太保。壬午，山陵使范質撰進大行皇帝陵名曰慶陵，從之。秦州節度使、西面沿邊都部署、檢校太師、守中書令、褒國公王景進封涼國公，徐州節度使、檢校太師、兼中書令郭從義加開府儀同三司，鄜州節度使、檢校太師、兼中書令、邢國公武行德進封宋國公，永興軍節度使、檢校太師、兼侍中李洪義加開府儀同三司，鳳翔節度使、檢校太尉、兼侍中郭崇加檢校太師，潞州節度使、檢校太傅、兼侍中李筠加檢校太尉，朗州節度使、<span class="jiazhu">朗州，原本作「狼州」，今從十國春秋改正。(影庫本粘籤)</span>檢校太尉、兼侍中周行逢加檢校太師。甲申，壽州節度使、檢校太師、同平章事、韓國公楊信封魯國公；邠州節度使、檢校太師劉重進，廬州節度使、檢校太尉趙贊，鄧州節度使、檢校太尉宋延渥，並加開府儀同三司；涇州節度使、檢校太尉白重贊，河中節度使、檢校太尉張鐸，並加階爵。丙戌，易定節度使孫行友、<span class="jiazhu">行友，原本作「行支」，今從宋史改正。(影庫本粘籤)</span>靈州節度使馮繼業、府州節度使折德扆，並自檢校太保加檢校太傅，進階爵。以延州留後、檢校太傅李萬全為延州節度使，進封開國公。庚寅，皇弟特進檢校太保、左驍衞上將軍、燕國公、食邑三千戶宗讓加檢校太傅，進封曹王，改名熙讓；熙謹可光祿大夫、檢校太保、右武衞大將軍，封紀王，食邑三千戶；皇弟熙誨可金紫光祿大夫<span class="jiaozhusup">劉本同。殿本無「皇弟」二字。影庫本粘籤云：「『熙誨』二字原本疑衍『皇弟』二字，今無別本可校，姑仍其舊。」</span>、檢校司徒、左領衞大將軍，封蘄王，食邑三千戶。制下，即令所司擇日備禮冊命。以晉國長公主張氏為晉國大長公主；以前陝州節度使、檢校太尉藥元福為曹州節度使，進階爵。甲午，守司徒、同平章事、弘文館大學士、參知樞密院事范質加開府儀同三司，進封蕭國公；門下侍郎兼禮部尚書、同平章事、監修國史、參知樞密院事王溥加右僕射，進封開國公；樞密使、中書侍郎、同平章事、集賢殿大學士魏仁浦加兼刑部尚書，依前樞密使；檢校太傅、右驍衞上將軍吳延祚依前樞密使，進封慶國公；以左武衞上將軍史佺為左金吾上將軍致仕。乙未，以隴州防禦使王全斌為相州留後。戊戌，宣徽南院使、判開封府事昝居潤，宣徽北院使、判三司張美，並加檢校太傅。己亥，前司空李穀加開府儀同三司、趙國公，以前太傅、少卿朱渭為太僕卿致仕。辛丑，左金吾上將軍致仕史佺卒。壬寅，高麗國遣使朝貢，兼進別序孝經一卷、越王孝經新義一卷<span class="jiaozhusup">「一卷」，劉本同。殿本、歐陽史卷七四高麗傳作「八卷」。</span>、皇靈孝經一卷、孝經雌圖三卷。<span class="jiazhu">案文昌雜錄云：別序者，記孔子所生及弟子從學之事。新義者，以越王為問目，釋疏文之義。皇靈者，止說延年避災之事及符文，乃道書也。雌圖者，止說日之環暈，星之彗孛，亦非奇書。又，孝經雌圖三卷，歐陽史作一卷。(舊五代史考異)　　考文昌雜錄云：別敘孝經者，紀孔子生卒之年月；越王孝經新義者，以越王為問答；皇靈孝經言五德之運；孝經雌圖兼及壬遁之術。皆無當於經義，謹附識于此。(影庫本粘籤)</span></p>
<p class="em2" id="p3"><a class="gg-link" href="#p3" onclick="return changeColor(this);"></a>九月壬子，前滄州留後李彥頵卒。乙卯，高麗王王昭加檢校太師，食邑三千戶。丙辰，以三司副使王贊為內客省使兼北面諸州水陸轉運使。癸亥，前開封縣令路延規除名，流沙門島。先是，延規有過停任，有司召延規宣勅，拒命，為憲司所按，故有是命。甲子，以端明殿學士、禮部侍郎竇儀為兵部侍郎充職；以尚書戶部員外郎、直樞密院杜華為司門郎中，充樞密直學士，賜紫；以翰林學士、尚書度支員外郎王著為金部郎中、知制誥充職，仍賜金紫。是日，翰林學士、尚書屯田郎中、知制誥李昉，都官郎中、知制誥扈蒙，水部郎中、知制誥趙逢，並加柱國，賜金紫。乙丑，兵部尚書張昭進封舒國公，<span class="jiaozhusup">「封」字原無，據殿本、劉本補。</span>戶部尚書李濤進封莒國公，以太子詹事劉溫叟為工部侍郎，判國子祭酒事。是月，京師及諸州郡霖雨踰旬，所在水潦為患，川渠泛溢。</p>
<p class="em2" id="p4"><a class="gg-link" href="#p4" onclick="return changeColor(this);"></a>冬十月癸酉朔，以司農卿致仕李鍇為太僕卿致仕，太常少卿致仕姚遂為將作監致仕。丁亥，太子太師薛懷讓封杞國公。壬辰，翰林學士、判太常寺事竇儼撰進貞惠皇后廟歌辭。<span class="jiazhu">貞惠，原本作「德惠」，今從歐陽史改正。(影庫本粘籤)</span>丁酉，世宗皇帝靈駕發引。戊戌，以前相州留後王暉為右神武統軍。辛丑，江南國主李景來告，世子弘冀卒，遣御廚使張延範充弔祭使。</p>
<p class="em2" id="p5"><a class="gg-link" href="#p5" onclick="return changeColor(this);"></a>十一月壬寅朔，葬世宗皇帝於慶陵，以貞惠皇后劉氏祔焉。戊申，西京奏，太子太師致仕白文珂卒。丙辰，日南至，百僚奉表稱賀。戊午，廢兗州廣利軍，依舊為萊蕪監。壬戌，升鳳州固鎮為雄勝軍。丙寅，左羽林統軍馬希崇。<span class="jiazhu">案：原本有脫誤。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>十二月壬申朔，史館奏，請差官修撰世宗實錄，從之。甲戌，改萬歲殿為紫宸殿。甲午，西京奏，左屯衞上將軍致仕李萼卒。乙未，大霖，晝昏，凡四日而止，分命使臣賑給諸州遭水人戶。</p>
<p class="em2" id="p7"><a class="gg-link" href="#p7" onclick="return changeColor(this);"></a>顯德七年春正月辛丑朔，文武百僚進名奉賀，鎮、定二州馳奏，契丹入寇，河東賊軍自土門東下，與蕃寇合勢，詔今上率兵北征。癸卯，發京師，是夕宿於陳橋驛未曙，軍變，將士大譟呼萬歲，擐甲將刃，推戴今上升大位，扶策升馬，擁迫南行。是日，詔曰：「天生蒸民，樹之司牧，二帝推公而禪位，三王乘時以革命，其極一也。予末小子，遭家不造，人心已去，國命有歸。咨爾歸德軍節度使、殿前都點檢趙，<span class="jiaozhusup">「殿」字原無，殿本同，據劉本補。</span><span class="jiazhu">案：原空二字。</span>稟上聖之姿，有神武之略，佐我高祖，格于皇天，逮事世宗，功存納麓，東征西怨，厥績懋焉。天地鬼神，享於有德，謳謠獄訟，附于至仁，應天順民，法堯禪舜，如釋重負，予其作賓，嗚呼欽哉，祗畏天命。」今上於是詣崇元殿受命，百官朝賀而退。制封周帝為鄭王，<span class="jiazhu">案續通鑑長編云：建隆三年，周鄭王出居房州。(舊五代史考異)　新舊錄並稱鄭王以建隆三年出居房州。王皥唐餘錄乃云，鄭王以開寶三年自西宮出居房州，恐誤。(孔本)</span>以奉周祀，正朔服色一如舊制，奉皇太后為周太后。皇朝開寶六年春，崩于房陵。今上聞之震慟，發哀成服於便殿，百僚進名奉慰。尋遣中使監護其喪。<span class="jiazhu">案續通鑑長編云：開寶六年三月乙卯，房州上言，周鄭王殂，上素服發哀，輟視朝十日。(舊五代史考異)</span>以其年十月，歸葬于世宗慶陵之側。詔有司定諡曰恭皇帝，陵曰順陵。<span class="jiazhu">永樂大典卷八千九百八十九。　案續通鑑長編云：仁宗嘉祐四年，詔有司取柴氏譜系，於諸房中推最長一人，令歲時奉周祀。(舊五代史考異)</span></p>
<p class="em2" id="p8"><a class="gg-link" href="#p8" onclick="return changeColor(this);"></a>史臣曰：夫四序之氣，寒往則暑來；五行之數，金銷則火盛。故堯、舜之揖讓，漢、魏之傳禪，皆知其數而順乎人也。況恭帝當紈綺之沖年，會笙鏞之變響，聽謳歌之所屬，知命歷之有在，能遜其位，不亦善乎。終諡為恭，固其宜矣。<span class="jiazhu">永樂大典卷八千九百八十九。</span></p>
</div></body></html>