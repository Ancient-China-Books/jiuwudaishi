<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷一百一十·周書一·太祖紀第一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>太祖紀第一</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>太祖聖神恭肅文武孝皇帝，姓郭氏，諱威，字文仲<span class="jiaozhusup">殿本、劉本同。大典卷八九八０作「仲文」。</span><span class="shadow dn jiaozhu" id="jiaozhu00" name="jiaozhu00">文仲　殿本、劉本同。大典卷八九八０作「仲文」。</span>，邢州堯山人也。或云本常氏之子，幼隨母適郭氏，故冒其姓焉。<span class="jiazhu">案五代會要：周虢叔之後。</span>高祖諱璟，廣順初，追尊為睿和皇帝，廟號信祖，陵曰溫陵；高祖妣張氏，追諡睿恭皇后。曾祖諱諶，漢贈太保，追尊為明憲皇帝，廟號僖祖，陵曰齊陵；曾祖妣鄭國夫人申氏，追諡明孝皇后。祖諱蘊，漢贈太傅，追尊為翼順皇帝，廟號義祖，陵曰節陵；<span class="jiazhu">案五代會要：溫陵、齊陵、節陵皆無陵所，遙申朝拜。</span>祖妣陳國夫人韓氏，追諡翼敬皇后。皇考諱簡，漢贈太師，追尊為章肅皇帝，廟號慶祖，陵曰欽陵；皇妣燕國夫人王氏，追諡為章德皇后。后以唐天祐元年甲子歲七月二十八日，生帝於堯山之舊宅。載誕之夕，赤光照室，有聲如爐炭之裂，星火四迸。</p>
<p class="em2" id="p1"><a class="gg-link" href="#p1" onclick="return changeColor(this);"></a>帝生三歲，家徙太原。居無何，皇考為燕軍所陷，歿於王事。帝未及齠齔，章德太后蚤世，姨母楚國夫人韓氏提攜鞠養。及長，形神魁壯，趣向奇崛，愛兵好勇，不事田產。天祐末，潞州節度使李嗣昭常山戰歿，子繼韜自稱留後，南結梁朝，據城阻命，乃散金以募豪傑。帝時年十八，避吏壺關，依故人常氏<span class="jiaozhusup">「壺關」原作「故關」，據大典卷八九八０改。按故關屬鎮州，壺關在潞州。歐陽史卷一一周本紀云：「威少孤，依潞州人常氏。」此當作壺關。</span><span class="shadow dn jiaozhu" id="jiaozhu01" name="jiaozhu01">避吏壺關依故人常氏　「壺關」原作「故關」，據大典卷八九八０改。按故關屬鎮州，壺關在潞州。歐陽史卷一一周本紀云：「威少孤，依潞州人常氏。」此當作壺關。</span>，遂往應募。帝負氣用剛，好鬬多力，繼韜奇之，或踰法犯禁，亦多假借焉。嘗遊上黨市，有市屠壯健，眾所畏憚，帝以氣凌之，因醉命屠割肉，小不如意，叱之。屠者怒，坦腹謂帝曰：「爾敢刺我否？」帝即剚其腹，市人執之屬吏，繼韜惜而逸之。其年，莊宗平梁，繼韜伏誅，麾下牙兵配從馬直，帝在籍中，時年二十一。帝性聰敏，喜筆劄，及從軍旅，多閱簿書，軍志戎政，深窮綮肯，人皆服其敏。嘗省昭義李瓊<span class="jiaozhusup">殿本、劉本同。大典卷八九八０「昭義」作「義兄」。按宋史卷二六一李瓊傳：「李瓊，字子玉，幽州人。」疑此當作「義兄」。</span><span class="shadow dn jiaozhu" id="jiaozhu02" name="jiaozhu02">嘗省昭義李瓊　殿本、劉本同。大典卷八九八０「昭義」作「義兄」。按宋史卷二六一李瓊傳：「李瓊，字子玉，幽州人。」疑此當作「義兄」。</span>，瓊方讀閫外春秋，即取視之，曰：「論兵也，兄其教我。」即授之，深通義理。<span class="jiazhu">案宋史李瓊傳：唐莊宗募勇士，即應募，與周祖等十人約為兄弟。一日會飲，瓊熟視周祖，知非常人，因舉酒祝曰：「凡我十人，龍蛇混合，異日富貴，無相忘。苟渝此言，神降之罰。」皆刺臂出血為誓。周祖與瓊情好尤密，嘗造瓊，見其危坐讀書，因問所讀何書，瓊曰：「此閫外春秋，所謂以正守國，以奇用兵，較存亡治亂，記賢愚成敗，皆在此也。」周祖令讀之，謂瓊曰：「兄當教我。」自是周祖出入，常袖以自隨，遇暇輒讀，每問難，謂瓊為師。(舊五代史考異)</span></p>
<p class="em2" id="p2"><a class="gg-link" href="#p2" onclick="return changeColor(this);"></a>天成初，明宗幸浚郊。時朱守殷嬰城拒命，帝從晉高祖一軍率先登城。晉祖領副侍衞，以帝長於書計，召置麾下，令掌軍籍，前後將臣，無不倚愛。初，聖穆皇后嬪于帝，帝方匱乏，而后多資從。<span class="jiazhu">案東都事略：柴后資周太祖以金帛，使事漢高祖。</span>帝常晝寢<span class="jiaozhusup">「帝」字原無，據大典卷八九八０補。</span><span class="shadow dn jiaozhu" id="jiaozhu03" name="jiaozhu03">帝常晝寢　「帝」字原無，據大典卷八九八０補。</span>，有小虺五色，出入顴鼻之間，后遽見愕然。在太原時，有神尼與帝同姓，見帝，謂李瓊曰：「我宗天上大仙，頂上有肉角，當為世界主。」清泰末，晉祖起于河東<span class="jiaozhusup">「祖」字原無，據大典卷八九八０補。</span><span class="shadow dn jiaozhu" id="jiaozhu04" name="jiaozhu04">晉祖起于河東　「祖」字原無，據大典卷八九八０補。</span>，時河陽節度使張彥琪為侍衞步軍都指揮使，奉命北伐，帝從之，營於晉祠。是時屋壞，同處數人俱斃，唯帝獨無所傷。漢高祖為侍衞馬步都虞候，召置左右。所居官舍之鄰吳氏，有青衣佳娘者，為山魈所魅，鬼能人言，而投瓦石，鄰伍無敢過吳氏之舍者。帝過之，其鬼寂然，帝去如故，如是者再。或謂鬼曰：「爾既神，向者客來，又何寂然？」鬼曰：「彼大人者。」繇是軍中異之。范延光叛于魏，命楊光遠討之，帝當行，意不願從。或謂帝曰：「楊公當朝重勳，子不欲從，何也？」帝曰：「楊公素無英雄氣，得我何用？能用我其劉公乎！」漢祖累鎮藩閫，皆從之。及鎮并門，尤深待遇，出入帷幄，受腹心之寄，帝亦悉心竭力，知無不為。及吐渾白可久叛入契丹，帝勸漢祖誅白承福等五族，得良馬數千匹、財貨百萬計以資軍。</p>
<p class="em2" id="p3"><a class="gg-link" href="#p3" onclick="return changeColor(this);"></a>開運末，契丹犯闕，晉帝北遷。帝與蘇逢吉、楊邠、史弘肇等勸漢祖建號，以副人望。漢高祖即位晉陽，時百度草創，四方猶梗，經綸締構，帝有力焉。授權樞密副使、檢校司徒。漢高祖至汴，正授樞密副使、檢校太保。乾祐元年春，漢高祖不豫，及大漸，與蘇逢吉等同受顧命。隱帝嗣位，拜樞密使，加檢校太尉。<span class="jiazhu">案東都事略魏仁浦傳：仁溥少為刀筆吏，隸樞密院，太祖問以卒乘數，仁溥對曰：「帶甲者六萬。」太祖喜曰：「天下事不足憂也。」(舊五代史考異)</span>舊制，樞密使未加使相者，不宣麻制，至是宣之，自帝始也。有頃，河中李守貞據城反，朝廷憂之，諸大臣共議進取之計。史弘肇曰：「守貞，河陽一客司耳，竟何能為？」帝曰：「守貞雖不習戎行，然善接英豪，得人死力，亦勍敵，宜審料之。」乃命白文珂、常思率兵攻取。師未至，而趙思綰竊據永興，王景崇反狀亦露，朝廷遣郭從義、王峻討趙思綰。<span class="jiazhu">案：歐陽史作三月，河中李守貞、永興趙思綰、鳳翔王景崇相次反。薛史漢隱帝紀，思綰叛在四月，景崇叛在七月，非三月事。歐陽史因三月守貞反而牽連書之耳。(孔本)</span>七月，西面師徒大集，未果進取。其月十三日，制授帝同平章事，即遣西征，以安慰招撫為名，詔西面諸軍，並取帝節度。時論以白文珂、常思非守貞之敵，聞帝西行，羣情大愜。<span class="jiazhu">案宋史李穀傳：周祖討河中，穀掌轉運。時周祖已有人望，潛貯異志，屢以諷穀，穀但對以人臣當盡節奉上而已。(舊五代史考異)</span>八月六日，帝發離京師。二十日，師至河中。<span class="jiazhu">案：五代春秋作七月，郭威率師圍河中，據此紀則周太祖以八月六日始發京師，非七月即圍河中也。薛史漢隱帝紀與此紀互異。宋史扈彥珂傳：周祖為樞密使，總兵出征，時議多以先討景崇、思綰為便，周祖意未決。彥珂曰：「三叛連衡，推守貞為主，宜先擊河中。河中平，則永興、鳳翔失勢矣。今捨近圖遠，若景崇、思綰逆戰于前，守貞兵其後，腹背受敵，為之奈何？」周祖從其言。(舊五代史考異)</span>命白文珂營於河西，帝營於河東。不數日，周設長塹，復築長連城以逼之。帝在軍，居常接賓客，與大將讌語，即褒衣博帶，或遇巡城壘，對陣敵，幅巾短後，與眾無殊。臨矢石，冒鋒刃，必以身先，與士伍分甘共苦。稍立功効者，厚其賜與，微有傷痍者，親為循撫，士無賢不肖，有所陳啟，溫顏以接，俾盡其情，人之過忤，未嘗介意，故君子小人皆思効用。守貞聞之，深以為憂。十二月，帝以蜀軍屯大散關，即親率牙兵往鳳翔、永興，相度將發，謂白文珂、劉詞曰：「困獸猶鬬，當謹備之。」帝至華州，聞蜀軍退敗，遂還。</p>
<p class="em2" id="p4"><a class="gg-link" href="#p4" onclick="return changeColor(this);"></a>二年正月五日夜，李守貞遣將王三鐵領千餘人，夜突河西砦，<span class="jiazhu">河西，原本作「江西」，今從通鑑改正。(影庫本粘籤)</span>果為劉詞等力戰敗之。先是，軍中禁酒，帝有愛將李審犯令，斬之以徇。五月九日，攻河西砦，賊將周光遜以砦及部眾千餘人來降。十七日，下令攻城，會西北大風，揚沙晦冥，帝令禱河伯祠，奠訖而風止，自是晝夜攻之。七月十三日，帝率三砦將士奪賊羅城。二十一日，城陷，守貞舉家自焚而死。<span class="jiazhu">案歐陽史周本紀云：守貞與妻子自焚死，思綰、景崇相次降。今考薛史漢紀，五月乙丑，趙思綰乞降。七月甲子，郭威奏收復河中，守貞自燔死。是思綰之降在守貞自焚之前也。又云：三年正月，趙暉奏，收復鳳翔，王景崇自燔死。是景崇未嘗降也。歐陽史漢本紀亦先載趙思綰降，後書克河中。王景崇傳亦作景崇自燔死。紀傳前後自相矛盾，當以薛史為得其實。案東都事略王溥傳：周太祖將兵討三叛，以溥為從事。<span class="jiaozhusup">十三字原無，據殿本、劉本補。</span><span class="shadow dn jiaozhu" id="jiaozhu05" name="jiaozhu05">周太祖將兵討三叛以溥為從事　十三字原無，據殿本、劉本補。</span>三叛既平，朝士及藩鎮嘗以書往來，詞意涉于悖逆者，太祖籍其名，欲按之。溥諫曰：「魑魅伺夜而出，日月既照，則氛沴消矣。請焚之，以安反側。」太祖從之。(舊五代史考異)</span>帝前夢河神告曰：「七月下旬，上帝當滅守貞之族。」至是收復賊壘。城中人言，見帝營上有紫氣，如樓閣華蓋之狀。</p>
<p class="em2" id="p5"><a class="gg-link" href="#p5" onclick="return changeColor(this);"></a>二年八月五日，帝自河中班師，其月二十七日入朝。漢帝命升階撫勞，酌御酒以賜之，錫賚優厚。翌日，漢帝議賞勳，欲兼方鎮，帝辭之，乃止。帝以出征時廳子都七十三人，具籍獻之。九月五日，制加檢校太師、兼侍中。十月，契丹入寇，前鋒至邢、洺、貝、魏，河北告急，帝受詔率師赴北邊，以宣徽南院使王峻為監軍。其月十九日，帝至邢州，遣王峻前軍趨鎮、定。時契丹已退，帝大閱，欲臨寇境，詔止之。</p>
<p class="em2" id="p6"><a class="gg-link" href="#p6" onclick="return changeColor(this);"></a>三年二月，班師。三月十七日，制授鄴都留守，樞密使如故。時漢帝以北戎為患，委帝以河朔之任，宰相蘇逢吉等議，藩臣無兼樞密使例。史弘肇以帝受任之重，苟不兼密務，則難以便宜從事。竟從弘肇之議，詔河北諸州，凡事一稟帝節度。<span class="jiazhu">一稟帝節度，原本作「一廩」，據通鑑云：壬午，詔以威為鄴都留守，天雄節度使、樞密使如故。仍詔河北，兵甲錢穀，但見郭威文書，立皆稟應。據此則「廩」字係「稟」字之訛，今改正。(影庫本粘籤)</span>帝將北行，啟漢帝曰：「陛下富有春秋，萬幾之事，宜審於聽斷。文武大臣，乃心王室，凡事諮詢，即無敗失。」漢帝斂容謝之。帝至鄴，盡去煩弊之事，不數月，閫政有序，一方晏然。詔書褒美。一夕，在山亭院齋中，忽有黃氣起於前，上際於天，帝於黃氣中見星文，紫微、文昌，爛然在目。既而告之星者曰：「予於室中見天象，不其異乎？」對曰：「坐見天衢，物不能隔，至貴之祥也。」翌日，牙署中有紫氣起於幡竿龍首，凡三日。</p>
<p class="em2" id="p7"><a class="gg-link" href="#p7" onclick="return changeColor(this);"></a>十一月十四日，澶州節度使李洪義、侍衞步軍都指揮使王殷遣澶州副使陳光穗至鄴都，報京師有變：是月十三日旦，羣小等害史弘肇等。前一夕，李業等遣腹心齎密詔至澶州，令李洪義殺王殷，又令護聖左廂都指揮使郭崇等害帝于鄴城。十三日，洪義受得密詔，恐事不濟，乃以密詔示王殷，殷與洪義即遣陳光穗馳報於帝。十四日，帝方與宣徽使王峻坐議邊事，忽得洪義文字，遽歸牙署，峻亦未知其事。帝初知楊、史諸公被誅，神情惘然；又見移禍及己，伸訴無所，即集三軍將校諭之曰：「予從微至著，輔佐國家，先皇登遐，親受顧託，與楊、史諸公，彈壓經謀，忘寢與食，一旦無狀，盡已誅夷。今有詔來取予首級，爾等宜奉行詔旨，斷予首以報天子，各圖功業，且不累諸君也。」崇等與諸將校泣於前，言曰：「此事必非聖意，即是左右小人誣罔竊發，假令此輩握重柄，國得安乎！宜得投論，以判忠佞，何事信單車之使而自棄，千載之下，空受惡名。崇等願從明公入朝，面自洗雪，除君側之惡，共安天下。」眾然之，遂請帝南行，<span class="jiazhu">案東都事略魏仁浦傳云：隱帝遣使害太祖，仁溥曰：「公有大功于朝廷，握強兵，臨重鎮，以讒見疑，豈可坐而待死！」教以易其語云「誅將士」，以激怒眾心，太祖納其言。與薛史異，歐陽史與事略同。(舊五代史考異)</span>帝即嚴駕首途。</p>
<p class="em2" id="p8"><a class="gg-link" href="#p8" onclick="return changeColor(this);"></a>十六日，至澶州，王殷迎謁慟哭。時隱帝遣小豎鸗脫<span class="jiazhu">鸗脫，與隱帝紀異文，已於卷一百三內加簽聲明。(影庫本粘籤)</span>偵鄴軍所在，為游騎所執，帝即遣迴，令附奏隱帝赴闕之由，仍以密奏置鸗脫衣領中。奏曰：「臣發迹寒賤，遭遇聖明，既富且貴，實過平生之望，唯思報國，敢有他圖！今奉詔命，忽令郭崇等殺臣，即時俟死，而諸軍不肯行刑，逼臣赴闕，令臣請罪上前，仍言致有此事，必是陛下左右譖臣耳。今鸗脫至此，天假其便，得伸臣心，三五日當及闕朝陛下。若以臣有欺天之罪，臣豈敢惜死；若實有譖臣者，乞陛下縛送軍前，以快三軍之意，則臣雖死無恨。今託鸗脫附奏以聞。」十七日，帝至滑州，節度使宋延渥開門迎納。帝將發滑臺，召將士謂之曰：「主上為讒邪所惑，誅殺勳臣，吾之此來，事不獲已，然以臣拒君，寧論曲直！汝等家在京師，不如奉行前詔，我以一死謝天子，實無所恨。」將校前啟曰：「國家負公，公不負國，請公速行，無遲久，安邦雪怨，正在此時。」既而王峻諭軍曰<span class="jiaozhusup">「而」字原無，據大典卷八九八０補。</span><span class="shadow dn jiaozhu" id="jiaozhu06" name="jiaozhu06">既而王峻諭軍曰　「而」字原無，據大典卷八九八０補。</span>：「我得公處分，俟平定京城，許爾等旬日剽掠。」眾皆踊躍。</p>
<p class="em2" id="p9"><a class="gg-link" href="#p9" onclick="return changeColor(this);"></a>十九日，隱帝遣左神武統軍袁嶬、前鄧州節度使劉重進率禁軍來拒，與前開封尹侯益等屯赤崗，是夜俱退。二十日，隱帝整陣於劉子陂。二十一日，兩陣俱列，慕容彥超率軍奮擊，帝遣何福進、王彥超、李筠等大合騎以乘之。慕容彥超退却，死者百餘人，於是南軍奪氣，稍稍奔於北軍。慕容彥超與數十騎東奔兗州。吳虔裕、張彥超等相繼來見帝，是夜侯益、焦繼勳潛至帝營，帝慰勞遣還。</p>
<p class="em2" id="p10"><a class="gg-link" href="#p10" onclick="return changeColor(this);"></a>二十二日旦，郭允明弒漢隱帝於北郊。初，官軍之敗，帝謂宋延渥曰：「爾國親，<span class="jiazhu">國親，通鑑作「近親」。胡三省注曰：「宋延渥，王壻，故云近親。」薛史前後多稱外戚為國親，今仍其舊。(影庫本粘籤)</span>可速往衞主上，兼附奏，請陛下得便速奔臣來，免為左右所圖。」及延渥至，亂兵雲合，即惶駭而還。是旦，帝望見天子旌旗於高坡之上，謂隱帝在其下，既免冑釋馬而前，左右慮有不測，請帝止。帝泣曰：「吾君在此，又何憂焉。」及至前，隱帝已去矣，帝歔欷久之。俄聞隱帝遇弒，號慟不已。帝至玄化門，劉銖雨射城外，帝迴車自迎春門入，<span class="jiazhu">迎春，原本作「延春」，通鑑作「迎春」。胡三省注云：迎春門，汴城東面北來第一門也。今改正。(影庫本粘籤)</span>諸軍大掠，煙火四發，帝止於舊第，何福進以部下兵守明德門。翌日，王殷、郭崇言曰：「若不止剽掠，比夜化為空城耳。」由是諸將部分斬其剽者，至晡乃定。帝與王峻詣太后宮起居，請立嗣君，乃以高祖姪徐州節度使贇入繼大統，語在漢紀。二十七日，帝以嗣君未至，請太后臨朝，會鎮、定州馳奏，契丹入寇，河北諸州告急，太后命帝北征。</p>
<p class="em2" id="p11"><a class="gg-link" href="#p11" onclick="return changeColor(this);"></a>十二月一日，帝發離京師。四日，至滑州，駐馬數日。會湘陰公遣使慰勞諸將，受宣之際，相顧不拜，皆竊言曰：「我輩陷京師，各各負罪，若劉氏復立，則無種矣。」或有以其言告帝者，帝愕然，即時進途。十六日，至澶州。是日旭旦，日邊有紫氣來，當帝之馬首。十九日，下令諸軍進發。二十日，諸軍將士大譟趨驛，如牆而進，帝閉門拒之。軍士登牆越屋而入，請帝為天子。亂軍山積，登階匝陛，扶抱擁迫，或有裂黃旗以被帝體，以代赭袍，山呼震地。帝在萬眾之中，聲氣沮喪，悶絕數四，左右親衞，星散竄匿。帝即登城樓，稍得安息，諸軍遂擁帝南行。時河冰初解，浮梁未搆。是夜北風凜烈，比旦冰堅可渡，諸軍遂濟，眾謂之「凌橋」，濟竟冰泮，時人異之。時湘陰公已駐宋州，樞密使王峻在京，聞澶州之變，遣侍衞馬軍指揮使郭崇率七百騎赴宋州，以衞湘陰公。二十五日，帝至七里店，羣臣謁見，遂營於臯門村。<span class="jiazhu">胡三省通鑑注云：大梁城無「臯門」，蓋郭門之外有村，遂呼為臯門村耳。今附識於此。(影庫本粘籤)</span></p>
<p class="em2" id="p12"><a class="gg-link" href="#p12" onclick="return changeColor(this);"></a>二十七日，漢太后令曰：「樞密使、侍中郭威，以英武之才，兼內外之任，剪除禍亂，弘濟艱難，功業格天，人望冠世。今則軍民愛戴，朝野推崇，宜總萬幾，以允羣議，可監國，中外庶事，並取監國處分。」二十八日，監國教曰：</p>
<p class="yinyong" id="p13"><a class="gg-link" href="#p13" onclick="return changeColor(this);"></a>寡人出自軍戎，本無德望，因緣際會，叨竊寵靈。高祖皇帝甫在經綸，待之心腹，洎登大位，尋付重權。當顧命之時，受忍死之寄，與諸勳舊，輔立嗣君。旋屬三叛連衡，四郊多壘，謬膺朝旨，委以專征，兼守重藩，俾當勍敵，敢不橫身戮力，竭節盡心，冀肅靜於疆場，用保安於宗社。不謂姦邪搆亂，將相連誅，寡人偶脫鋒鋩<span class="jiaozhusup">「寡人」二字原無，據大典卷八九八０補。</span><span class="shadow dn jiaozhu" id="jiaozhu07" name="jiaozhu07">寡人偶脫鋒鋩　「寡人」二字原無，據大典卷八九八０補。</span>，克平患難，志安劉氏，願報漢恩，推擇長君，以紹丕搆，遂奏太后，請立徐州相公，奉迎已在於道途，行李未及於都輦。尋以北面事急，敵騎深侵，遂領師徒，徑往掩襲，行次近鎮，已渡洪河。十二月二十日，將登澶州，軍情忽變，旌旗倒指，喊叫連天，引袂牽襟，迫請為主，環繞而逃避無所，紛紜而逼脅愈堅，頃刻之間，安危莫保，事不獲已，須至徇從，於是馬步諸軍擁至京闕。今奉太后誥旨，以時運艱危，機務難曠，俾令監國，遜避無由，僶俛遵承，夙夜憂愧云。</p>
<p class="" id="p14"><a class="gg-link" href="#p14" onclick="return changeColor(this);"></a>時文武百官、內外將帥、藩臣郡守等，相繼上表勸進。三十日夜，御營西北隅步軍將校因醉揚言：「昨澶州馬軍扶策，步軍今欲扶策。」<span class="jiazhu">「馬軍扶策」二句，疑有脫字。通鑑：壬戌夜，監國營有步兵將校醉，揚言嚮者澶州騎兵扶立，今步兵亦欲扶立，監國斬之。較薛史為明晰，今附識于此。(影庫本粘籤)</span>尋令虞候詰其姓名，昧旦擒而斬之。其一軍仍納甲仗，遣中使監送就糧所。</p>
<p class="em2" id="p15"><a class="gg-link" href="#p15" onclick="return changeColor(this);"></a>廣順元年春正月丁卯，漢太后誥曰<span class="jiaozhusup">「誥」字原作「詔」，據殿本、大典卷八九八０、通鑑卷二九０及本卷上文改。</span><span class="shadow dn jiaozhu" id="jiaozhu08" name="jiaozhu08">漢太后誥曰　「誥」字原作「詔」，據殿本、大典卷八九八０、通鑑卷二九０及本卷上文改。</span>：「邃古以來，受命相繼，是不一姓，傳諸百王<span class="jiaozhusup">八字原無，據殿本、劉本、大典卷八九八０補。</span><span class="shadow dn jiaozhu" id="jiaozhu09" name="jiaozhu09">是不一姓傳諸百王　八字原無，據殿本、劉本、大典卷八九八０補。</span>，莫不人心順之則興，天命去之則廢，昭然事迹，著在典書。予否運所丁，遭家不造，姦邪搆亂，朋黨橫行，大臣寃枉以被誅，少主倉卒而及禍，人自作孽，天道寧論。監國威，深念漢恩，切安劉氏，既平亂略，復正頹綱，思固護於基扃，擇繼嗣於宗室。而獄訟盡歸於西伯，謳謠不在於丹朱，六師竭推戴之誠，萬國仰欽明之德，鼎革斯契，圖籙有歸，予作家賓，固以為幸。今奉符寶授監國，可即皇帝位。於戲！天祿在躬，神器自至，允集天命，永綏兆民，敬之哉！」是日，帝自臯門入大內，御崇元殿，即皇帝位。制曰：</p>
<p class="yinyong" id="p16"><a class="gg-link" href="#p16" onclick="return changeColor(this);"></a>自古受命之君，興邦建統，莫不上符天意，下順人心。是以夏德既衰，爰啟有商之祚；炎風不競，肇開皇魏之基。朕早事前朝，久居重位。受遺輔政，敢忘伊、霍之忠；仗鉞臨戎，復委韓、彭之任。匪躬盡瘁，焦思勞心，討叛渙於河、潼，張聲援於岐、雍，竟平大憝，粗立微勞。纔旋旆於關西，尋統兵於河朔，訓齊師旅，固護邊陲，只將身許國家，不以賊遺君父。外憂少息，內患俄生，羣小連謀，大臣遇害，棟梁既壞，社稷將傾。朕方在藩維，以遭讒搆<span class="jiaozhusup">殿本、劉本、大典卷八九八０同。彭校「以」作「亦」，冊府卷九六同。</span><span class="shadow dn jiaozhu" id="jiaozhu10" name="jiaozhu10">以遭讒搆　殿本、劉本、大典卷八九八０同。彭校「以」作「亦」，冊府卷九六同。</span>。逃一生於萬死，徑赴闕庭；梟四罪於九衢，幸安區宇。將延漢祚，擇立劉宗，徵命已行，軍情忽變。朕以眾庶所逼，逃避無由，扶擁至京，尊戴為主。重以中外勸進，方岳推崇，僶俛雖順於羣心，臨御實慚於涼德。改元建號，祗率於舊章；革故鼎新，宜覃於霈澤。</p>
<p class="yinyong" id="p17"><a class="gg-link" href="#p17" onclick="return changeColor(this);"></a>朕本姬室之遠裔，虢叔之後昆，積慶累功，格天光表，盛德既延於百世，大命復集於眇躬，今建國宜以大周為號，可改漢乾祐四年為廣順元年。自正月五日昧爽已前，應天下罪人，常赦所不原者，咸赦除之。故樞密使楊邠、侍衞都指揮使史弘肇、三司使王章等，以勞定國，盡節致君，千載逢時，一旦同命，悲感行路，憤結重泉，雖尋雪於沈寃，宜更伸於渥澤，<span class="jiazhu">渥澤，原本作「漏澤」，今從冊府元龜改正。(影庫本粘籤)</span>並可加等追贈，備禮歸葬，葬事官給，仍訪子孫敍用。其餘同遭枉害者，亦與追贈。馬步諸軍將士等，戮力叶誠，輸忠効義，先則平持內難，後乃推戴朕躬，言念勳勞，所宜旌賞。其原屬將士等，各與等第，超加恩命，仍賜功臣名號，已帶功臣者別與改賜。應左降官，未量移者與量移，已量移者與復資，已復資者量加敍錄。亡官失爵之人，宜與齒用，配流徒役人，並許放還。諸處有犯罪逃亡之人，及山林草寇等，一切不問，如赦到後一月不歸本業者，復罪如初。內外前任、見任文武官僚致仕官，各與加恩。應在朝文武臣僚、內諸司使、諸道行軍副使、藩方馬步都指揮使，如父母在，未有恩澤者即與恩澤，已有者更與恩澤；如亡沒，未曾追封贈者亦與封贈，已封贈者更與封贈。</p>
<p class="yinyong" id="p18"><a class="gg-link" href="#p18" onclick="return changeColor(this);"></a>應天下州縣，所欠乾祐元年、二年已前夏秋殘稅及沿徵物色，并三年夏稅諸色殘欠，並與除放。澶州已來，官路兩邊共二十里內，并乾祐三年殘稅欠稅，並與除放。應河北沿邊州縣，自去年九月後來，曾經契丹蹂踐處，其人戶應欠乾祐三年終已前積年殘欠諸色稅物，並與除放。應係三司主持錢穀敗闕場院官取乾祐元年終已前徵納外，灼然無抵當者，委三司分析聞奏。天下倉場、庫務，宜令節度使專切鈐轄，掌納官吏一依省條指揮，不得別納斗餘、秤耗，舊來所進羨餘物色，今後一切停罷。</p>
<p class="yinyong" id="p19"><a class="gg-link" href="#p19" onclick="return changeColor(this);"></a>應乘輿服御之物，不得過為華飾，宮闈器用，務從朴素，大官常膳，一切減損。諸道所有進奉，以助軍國之費，其珍巧纖華及奇禽異獸鷹犬之類，不得輒有獻貢，諸無用之物，不急之務，並宜停罷。帝王之道，德化為先，崇飾虛名，朕所不取，苟致治之未洽，雖多端以奚為<span class="jiaozhusup">殿本、彭本、大典卷八九八０、冊府卷九六同。劉本「端」作「瑞」。</span><span class="shadow dn jiaozhu" id="jiaozhu11" name="jiaozhu11">雖多端以奚為　殿本、彭本、大典卷八九八０、冊府卷九六同。劉本「端」作「瑞」。</span>！今後諸道所有祥瑞，不得輒有奏獻。</p>
<p class="yinyong" id="p20"><a class="gg-link" href="#p20" onclick="return changeColor(this);"></a>古者用刑，本期止辟，今茲作法，義切禁非。蓋承弊之時，非猛則姦兇難制；及知勸之後，在寬則典憲得宜。相時而行，庶臻中道。今後應犯竊盜賊贓及和姦者，並依晉天福元年已前條制施行。應諸犯罪人等，除反逆罪外，其罪並不得籍沒家產，誅及骨肉，一依格令處分。</p>
<p class="yinyong" id="p21"><a class="gg-link" href="#p21" onclick="return changeColor(this);"></a>天下諸侯，皆有親戚<span class="jiaozhusup">殿本、劉本同。殘宋本冊府卷一六０「戚」作「校」，明本冊府作「較」。大典卷八九八０全句作「天下諸侯皆有親」，疑有脫字。</span><span class="shadow dn jiaozhu" id="jiaozhu12" name="jiaozhu12">天下諸侯皆有親戚　殿本、劉本同。殘宋本冊府卷一六０「戚」作「校」，明本冊府作「較」。大典卷八九八０全句作「天下諸侯皆有親」，疑有脫字。</span>，自可慎擇委任，必當克効參裨。朝廷選差，理或未當，宜矯前失，庶叶通規。其先於在京諸司差軍將充諸州郡元從都押衙、孔目官、內知客等，並可停廢，仍勒却還舊處職役。近代帝王陵寢，合禁樵採。唐莊宗、明宗、晉高祖，各置守陵十戶，以近陵人戶充。漢高祖皇帝陵署職員及守宮人，時日薦饗，并守陵人戶等，一切如故。仍以晉、漢之冑為二王後，委中書門下處分云。</p>
<p class="em2" id="p22"><a class="gg-link" href="#p22" onclick="return changeColor(this);"></a>司天上言：「今國家建號，以木德代水，准經法國以姓墓為臘，請以未日為臘。」從之。時議者曰：「昔武王勝殷，歲集于房，國家受命，金、木集于房。文王厄羑里，而卦遇明夷，帝脫于鄴，大衍之數，復得明夷，則周為國號，符於文、武矣。」先是，丁未年夏六月，土、金、木、火四星聚于張，占者云，當有帝王興于周者。故漢祖建國，由平陽、陝服趨洛陽以應之，及隱帝將嗣位，封周王以符其事。而帝以姬虢之冑，復繼宗周，而天人之契炳然矣。昔武王以木德王天下，宇文周亦承木德，而三朝皆以木代水，不其異乎！</p>
<p class="em2" id="p23"><a class="gg-link" href="#p23" onclick="return changeColor(this);"></a>戊辰，前曹州防禦使何福進受宣權許州節度使，前復州防禦使王彥超受宣權徐州節度使，前澶州節度使李洪義受宣權宋州節度使。己巳，上漢太后尊號曰昭聖皇太后。是日，詔有司擇日為故主發哀。<span class="jiazhu">案五代會要載原敕云：漢高祖為義帝發喪，魏明帝正禪陵尊號，一時達禮，千古所稱。況朕久事前朝<span class="jiaozhusup">「朕」原作「臣」，據殿本、劉本、會要卷八改。</span><span class="shadow dn jiaozhu" id="jiaozhu13" name="jiaozhu13">況朕久事前朝　「朕」原作「臣」，據殿本、劉本、會要卷八改。</span>，常參大政，雖遷虞事夏，見奪于羣情；而四海九州，咸知予夙志。宜令所司擇日為故主舉哀，仍備山陵葬禮<span class="jiaozhusup">「陵」原作「林」，據殿本、劉本、會要卷八改。</span><span class="shadow dn jiaozhu" id="jiaozhu14" name="jiaozhu14">山陵葬禮　「陵」原作「林」，據殿本、劉本、會要卷八改。</span>。(舊五代史考異)</span>辛未，有司上言：「皇帝為故主舉哀日，服縞素，直領深衣、腰絰等。成服畢祭奠，不視朝七日，坊市禁音樂。文武內外臣僚成服後，每日赴太平宮臨，三日止，七日釋服。至山陵啟攢塗日，服初服，輴車出城，班辭釋服。」從之。壬申，前博州刺史李筠受宣權滑州節度使。癸酉，樞密使、檢校太傅王峻加同平章事；以前澶州節度使李洪義為宋州節度使，加同平章事。以滑州節度副使陳觀為左散騎常侍，鄴都留守判官王溥為左諫議大夫，並充樞密院直學士。以元從都押衙鄭仁誨為客省使，知客押牙向訓為宮苑使。北京留守劉崇遣押牙鞏廷美致書，<span class="jiazhu">原本脫「廷美」二字，今據冊府元龜增入。(影庫本粘籤)</span>求劉贇歸藩。帝報曰：「朕在澶州之時，軍情推戴之際，先差來直省李光美備見，必想具言，而況遐邇所聞，在後盡當知悉。湘陰公比在宋州駐泊，見令般取赴京，但勿憂疑，必令得所。惟公在彼，固請安心，若能同力扶持，別無顧慮，即當便封王爵，永鎮北門，鐵券丹書，必無愛惜。其諸情素，並令來人口宣。」遣千牛衞將軍朱憲充入契丹使。先是，去年契丹永康王兀欲寇邢、趙，陷內丘。及迴，兀欲遣使與漢隱帝書，<span class="jiazhu">案通鑑云：契丹之攻內丘也，死傷頗多，又值月食，軍中多妖異，契丹主不敢深入，引兵還，遣使請和于漢。(舊五代史考異)</span>使至境上，會朝廷有蕭牆之變，帝定京城，迴至澶州，遇蕃使至，遂與入朝。至是，遣朱憲伴送來使歸蕃，兼致書敍革命之由，仍以金酒器一副、玉帶一遺兀欲。晉州節度使王晏殺行軍司馬徐建<span class="jiaozhusup">原作「王宴」，據殿本、劉本、大典卷八九八０改。下同。宋史卷二五一有王晏傳。</span><span class="shadow dn jiaozhu" id="jiaozhu15" name="jiaozhu15">王晏　原作「王宴」，據殿本、劉本、大典卷八九八０改。下同。宋史卷二五一有王晏傳。</span>，以通河東聞。</p>
<p class="em2" id="p24"><a class="gg-link" href="#p24" onclick="return changeColor(this);"></a>乙亥，鄆州節度使、守太師、兼中書令、齊王高行周進位尚書令，襄州節度使、檢校太師、守太傅、兼中書令、齊國公安審琦進封南陽王，青州節度使、檢校太師、守太保、兼中書令、魏國公符彥卿進封淮陽王，夔州節度使、侍衞親軍馬步軍都指揮使、檢校太傅王殷加同平章事，充鄴都留守，典軍如故。丙子，帝赴太平宮，為漢隱帝發喪，百官陪位如儀。是日，湘陰公元從右都押牙鞏廷美、教練使楊溫等，據徐州以拒命。帝遣新受節度使王彥超率兵馳赴之，仍賜廷美等敕書。<span class="jiazhu">案通鑑：帝復遺劉贇書曰：「爰念斯人，盡心於主，足以賞其忠義，何由責以悔尤。俟新節度入城，當各除刺史，公可更以委曲示之。」(舊五代史考異)</span>丁丑，荊南高保融奏：去年十一月，朗州節度使馬希萼破潭州十二月十八日，縊殺馬希廣至十九日，希萼自稱天策上將軍、武平靜江寧遠等軍節度使、嗣楚王。戊寅，湘陰公殂。<span class="jiazhu">案：歐陽史作十二月，王峻遣郭崇以騎兵七百逆劉贇于宋州，殺之。通鑑作正月戊寅，殺湘陰公於宋州。(舊五代史考異)</span>己卯，以前太師、齊國公馮道為中書令、弘文館大學士；以司徒兼門下侍郎、同平章事、弘文館大學士竇貞固為侍中，監修國史；以左僕射、平章事、集賢殿大學士蘇禹珪為守司空、平章事。夏州節度使李彝興進封隴西郡王，荊南高保融進封渤海郡王，靈武馮暉進封陳留郡王，西京白文珂、兗州慕容彥超、鳳翔趙暉並加兼中書令。詔王彥超率兵攻徐州。</p>
<p class="em2" id="p25"><a class="gg-link" href="#p25" onclick="return changeColor(this);"></a>庚辰，故樞密使、左僕射、平章事楊邠追封恆農郡王，故宋州節度使兼侍衞親軍都指揮使史弘肇追封鄭王，故三司使、檢校太尉、平章事王章追封瑯琊郡王。是日，詔曰：</p>
<p class="yinyong" id="p26"><a class="gg-link" href="#p26" onclick="return changeColor(this);"></a>朕以眇末之身，託於王公之上，懼德弗類，撫躬靡遑，豈可化未及人而過自奉養，道未方古而不知節量。與其耗費以勞人，曷若儉約而克己。昨者所頒赦令，已述至懷。宮闈服御之所須，悉從減損；珍巧纖奇之厥貢，並使寢停。尚有未該，再宜條舉。應天下州府舊貢滋味食饌之物，所宜除減。其兩浙進細酒、海味、薑瓜，湖南枕子茶、乳糖、白沙糖、橄欖子，鎮州高公米、水梨，易、定栗子，河東白杜梨、米粉、菉豆粉、玉屑󸍷子麪，<span class="jiazhu">白杜梨，原本作「棃」，󸍷子麪，原本作「{米退}子」，今俱從通鑑所引薛史改正。(影庫本粘籤)</span>永興御田紅秔米、新大麥麪，興平蘇栗子，華州麝香、羚羊角、熊膽、獺肝、朱柿、熊白，河中樹紅棗、五味子、輕餳<span class="jiaozhusup">原作「輕錫」，據劉本、冊府卷一六八、通鑑卷二九０注引薛史改。</span><span class="shadow dn jiaozhu" id="jiaozhu16" name="jiaozhu16">輕餳　原作「輕錫」，據劉本、冊府卷一六八、通鑑卷二九０注引薛史改。</span>，同州石𨫼餅，晉、絳葡萄、黃消梨，陝府鳳栖梨，襄州紫薑、新筍、橘子，安州折粳米、糟味，青州水梨，河陽諸雜果子，許州御李子，鄭州新筍、鵝梨，懷州寒食杏仁，申州蘘荷，亳州萆薢，沿淮州郡淮白魚，如聞此等之物，雖皆出於土產，亦有取於民家，未免勞煩，率皆糜費。加之力役負荷，馳驅道途，積於有司之中，甚為無用之物，今後並不須進奉。諸州府更有舊例所進食味，其未該者，宜奏取進止。</p>
<p class="" id="p27"><a class="gg-link" href="#p27" onclick="return changeColor(this);"></a>又詔在朝文武臣僚，各上封事，凡有益國利民之事，速具以聞。<span class="jiazhu">案通鑑：詔曰：朕生長軍旅，不親學問，未知治天下之道。文武官有益國利民之術，各具封事以聞，咸宜直書其事，勿事辭藻。(舊五代史考異)</span></p>
<p class="em2" id="p28"><a class="gg-link" href="#p28" onclick="return changeColor(this);"></a>辛巳，鎮州武行德、晉州王晏、相州張彥成、潞州常思、邠州侯章並加兼侍中；以侍衞馬軍都指揮使、果州防禦使、檢校太保郭崇為洋州節度使、檢校太傅，典軍如故；以侍衞步軍都指揮使、岳州防禦使曹英為利州節度使、檢校太傅，典軍如故。癸未，涇州史懿、延州高允權、滄州王景、永興郭從義、定州孫方簡並加兼侍中，鄜州楊信、同州薛懷讓、貝州王繼弘並加同平章事。乙酉，華州王饒、河中扈彥珂、鄧州折從阮、邢州劉詞並加同平章事。丙戌，幸西莊。潞州奏，得石會關使王延美報，河東劉崇於正月十六日僭號。丁亥，以前澶州節度使李洪義為宋州節度使，加同平章事；以曹州防禦使、北面行營馬步都排陣使何福進為許州節度使，加檢校太傅；以博州刺史、北面行營右廂排陣使李筠為滑州節度使，加檢校太保。戊子，有司上言：「准赦書，以晉、漢之冑為二王後，其唐五廟仲祀合廢。」從之。庚寅，宗正寺奏：「請依晉、漢故事，遷漢七廟神主入昇平宮，行仲享之禮，以漢宗子為三獻。」從之。<span class="jiazhu">永樂大典卷八千九百八十。</span></p>
</div></body></html>