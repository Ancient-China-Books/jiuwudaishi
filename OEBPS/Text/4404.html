<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊五代史-卷三十三·唐書九·莊宗紀第七</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>莊宗紀第七</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>同光三年秋七月丁酉，以久雨，詔河南府依法祈晴。滑州上言，黃河決。壬寅，皇太后崩於長壽宮，帝執喪於內，出遺令以示於外。癸卯，帝於長壽宮成服，百官於長壽宮幕次成服後，於殿前立班奉慰。乙巳，宰臣上表請聽政，不允；表再上，勅旨宜廢朝七日。丁未，弘文館上言：「請依六典，改弘文館為崇文館。」從之。時樞密使郭崇韜亡父名弘，豆盧革希崇韜指，奏而改之。<span class="jiazhu">案五代會要載同光三年勅云：崇文館比與弘文館並置，今請改稱，頗協舊典。蓋豆盧革曲為之說也。</span>洛水泛漲，壞天津橋，以舟濟渡，日有覆溺者。己酉，宰臣百官上表請聽政，又請復常膳，表凡三上。以刑部尚書李琪充大行皇太后山陵禮儀使，河南尹張全義充山陵橋道排頓使，孔謙充監護使。壬子，河陽、陝州上言，河溢岸。以禮部尚書王正言<span class="jiazhu">案：原本作「直言」，今據歐陽史改正。(舊五代史考異)</span>為戶部尚書，以御史中丞崔協為禮部尚書，以刑部侍郎、史館修撰、判館事崔居儉為御史中丞，以尚書左丞歸靄為刑部侍郎。<span class="jiaozhusup">「歸靄」，殿本、劉本作「歸藹」。影庫本粘籤云：「歸藹，原本作『歸蘐』，今據通鑑改正。」</span>陝州上言，河漲二丈二尺，壞浮橋，入城門，居人有溺死者。乙卯，汴州上言，汴水泛漲，恐漂沒城池，於州城東西權開壕口，引水入古河。澤潞上言，自今月一日雨，至十九日未止。戊午，以刑部尚書、判太常卿兼判吏部尚書銓事李琪為吏部尚書，依前判太常卿，以兵部侍郎、集賢殿學士、判院事盧文紀為吏部侍郎；以給事中李光序為尚書右丞。許州、滑州奏，大水。</p>
<p class="em2" id="p1"><a class="gg-link" href="#p1" onclick="return changeColor(this);"></a>八月壬戌，詔諸司人吏，不許諸處奏薦，如有勞績，只許本司奏聞。詔有司，吳越王印宜以黃金鑄成，其文曰：「吳越國王之印」。丁卯，帝釋服，百官奉慰於長壽宮。戊辰，客省使李嚴使蜀回。初，帝令往市蜀中珍玩，蜀法嚴峻，不許奇貨東出，其許市者謂之「入草物」。<span class="jiazhu">原本「入草」訛「全草」，今據通鑑及冊府元龜所引薛史改正。(舊五代史考異)</span>嚴不獲珍貨，歸而奏之，帝大怒曰：「物歸中夏者命之曰『入草』，王衍寧免為入草之人耶！」由是伐蜀之意銳矣。庚辰，幸壽安山陵作所。鄴都大水，御河泛溢。癸未，河南縣令羅貫長流崖州，尋委河南府決痛杖一頓，處死，坐部內橋道不修故也。及死，人皆寃之。甲申，山陵禮儀使奏：「山陵封域之內，先有丘墳，合令子孫改卜。舊例給其所費，無子孫者官為瘞藏。如是五品以上官，<span class="jiaozhusup">「官」原作「品」，據殿本、劉本改。</span>所司仍以禮致祭。」從之。鳳翔奏，大水。己酉，中書門下上言：「據禮儀使狀，準故事，太常少卿定大行太后諡議，太常卿署定訖，告天地宗廟。伏準禮文：賤不得誄貴，子不得爵母，后必諡於廟者，受成於祖宗。今大行太后諡，請太常卿署定後，集百官連署諡狀訖，讀於太廟太祖皇帝室，然後差丞郎一人撰冊文，別定日，命太尉上諡冊於西宮靈座，同日差官告天地、太微宮、宗廟，如常告之儀。」從之。青州大水、蝗。己丑，以襄州留後李紹珙為襄州節度使，以邠州留後董璋為邠州節度使。</p>
<p class="em2" id="p2"><a class="gg-link" href="#p2" onclick="return changeColor(this);"></a>九月辛卯朔，河陽奏，黃河漲一丈五尺。癸巳，中書上言：「大行皇太后諡議合讀於太廟太祖室，其日，集兩省御史臺五品已上、尚書省四品已上、諸司三品已上官，於太廟序立。」從之。鎮州、衞州奏，<span class="jiazhu">案：原本脫「鎮州」二字，今據冊府元龜所引薛史增入。(舊五代史考異)</span>水入城，壞廬舍。乙未，制封第三子鄴都留守、興聖宮使、檢校太尉、同平章事、判六軍諸衞事繼岌為魏王。幸壽安陵。庚子，襄州奏，漢江漲溢，漂溺廬舍。是日，命大舉伐蜀，詔曰：</p>
<p class="yinyong" id="p3"><a class="gg-link" href="#p3" onclick="return changeColor(this);"></a>朕夙荷丕基，乍平偽室，非不欲寵綏四海，<span class="jiazhu">寵綏，原本作「寵維」，今據文改正。(影庫本粘籤)</span>協和萬邦，庶正朔以遐同，俾人倫之有序。其或地居陬裔，位極驕奢，殊乖事大之規，但蘊偷安之計，則必徵諸典訓，振以皇威，爰興伐罪之師，冀遏亂常之黨。蠢茲蜀主，世負唐恩，間者父總藩宣，任居統制，<span class="jiaozhusup">「居」原作「君」，據劉本、彭本、冊府卷一二三改。</span>屬朱溫東離汴水，致昭皇西幸岐陽，不務扶持，反懷顧望，盜據劍南之土宇，全虧閫外之忳誠。先皇帝早在并門，將興霸業，彼既曾馳書幣，<span class="jiaozhusup">「曾」原作「會」，據冊府卷一二三改。</span>此亦復展謝儀。後又特發使人，專持聘禮，彼則更不迴一介之使，答咫尺之書，星歲俄移，歡盟頓阻。朕頃遵遺訓，嗣統列藩，追昔日之來誠，繼先皇之舊好，累馳信幣，皆絕酬還，背惠食言，棄同即異。今觀孽豎，紹據山河，委閹宦以持權，憑阻修而僭號。早者，曾上秦王緘札，張皇蜀地聲塵，形侮黷之言辭，謗親賢之勳德。昨朕風驅銳旅，電掃兇渠，復已墜之宗祧，纘中興之曆數。捷音旋報，復命仍稽，使來而尚抗書題，<span class="jiazhu">尚抗書題，原本作「尚挽」，考通鑑：蜀主遣歐陽彬聘于唐，書題稱大蜀皇帝奉書大唐皇帝。知原本「挽」字殊誤，據冊府元龜所引薛史作「尚抗」，今改正。(影庫本粘籤)</span>情動而先誇險固。加以宋光葆輒陳狂計，別啟奸謀，將欲北顧秦川，東窺荊渚，人而無禮，罪莫大焉。</p>
<p class="yinyong" id="p4"><a class="gg-link" href="#p4" onclick="return changeColor(this);"></a>昨客省使李嚴奉使銅梁，近歸金闕，凡於奏對，備述端由。其宋光嗣相見之時，於坐上便有言說，先問契丹強弱，次數秦王是非，度此苞藏，可見情狀。加以疏遠忠直，朋比奸雄。內則縱恣輕華，競貪寵位；<span class="jiazhu">競貪，原本作「竟食」，今據冊府元龜改正。(影庫本粘籤)</span>外則滋彰法令，蠧耗生靈。既德力以不量，在神祇之共憤。今命興聖宮使、魏王繼岌充西川四面行營都統，命侍中、樞密使郭崇韜充西川東北面行營都招討制置等使，荊南節度使高季興充西川東南面行營都招討使，鳳翔節度使李曮充供軍轉運應接等使，同州節度使李令德充行營招討副使，陝府節度使李紹琛充行營蕃漢馬步軍都排陣斬斫使，西京留守張筠充西川管內安撫應接使，華州節度使毛璋充行營左廂馬步都虞候，邠州節度使董璋充行營右廂馬步都虞侯，客省使李嚴充西川管內招撫使，總領闕下諸軍，兼四面諸道馬步兵事，取九月十八日進發。凡爾中外，宜體朕懷。</p>
<p class="" id="p5"><a class="gg-link" href="#p5" onclick="return changeColor(this);"></a>辛丑，授魏王繼岌諸道行營都統，餘如故。繼岌既受都統之命，以梁漢顒充中軍馬步都虞候兼馬步軍都指揮使，張廷蘊為中軍步軍都指揮使，牛景章充中軍左廂馬軍都指揮使，沈斌充中軍右廂馬軍都指揮使，卓瓌充中軍左廂步軍都指揮使，王贄充中軍右廂步軍都指揮使，<span class="jiazhu">中軍右廂，原本脫「廂」字，今據冊府元龜增入。(影庫本粘籤)</span>供奉官李從襲充中軍馬步軍都監，高品李廷安、呂知柔充魏王衙通謁。<span class="jiazhu">充魏王衙通謁，原本作「王衞」，今據冊府元龜改正。(影庫本粘籤)</span>詔工部尚書任圜、翰林學士李愚參魏王軍事。丁未夕，徧天陰雲，北方有聲如雷，野雉皆鳴，俗所謂「天狗落」。戊申，魏王繼岌、樞密使侍中郭崇韜進發西征。<span class="jiazhu">案：原本衍「辛巳幸壽安陵甲寅」八字，今刪去。</span>太子少師致仕薛廷珪卒，<span class="jiazhu">案：原本作「少保」，今據列傳改正。(舊五代史考異)</span>贈右僕射。甲寅，幸壽安陵。司天上言：「自七月三日大雨，至九月十八日後方晴，三辰行度不見。」丁巳，幸尖山射鴈。</p>
<p class="em2" id="p6"><a class="gg-link" href="#p6" onclick="return changeColor(this);"></a>冬十月庚申朔，宰臣及文武三品以上官赴長壽宮，上大行皇太后諡曰貞簡皇太后。辛酉，幸甘泉，遂幸壽安陵。壬戌，魏王繼岌率師至鳳翔，先遣使馳檄以諭蜀部。丁卯，奉皇太后尊諡寶冊赴西宮靈座，<span class="jiaozhusup">原作「西京」，據劉本、本卷上文改。</span>宰臣豆盧革攝太尉讀冊文，吏部尚書李琪讀寶文，百官素服班於長壽宮門外奉慰。淮南楊溥遣使進慰禮。己巳，中書上言：「貞簡太后陵請以坤陵為名。」從之。初卜山陵，帝欲祔於代州武皇陵，奏議：「天子以四海為家，不當分其南北。」乃於壽安縣界別卜是陵。<span class="jiazhu">案五代會要載中書門下奏議云：「人君以四海為家，不當分其南北。洛陽是帝王之宅，四時朝拜，禮須便近，不能遠幸代州。今漢朝諸陵，皆近秦雍，國朝陵寢，布列京畿。後魏文帝自代遷洛之後，園陵皆在河南，兼勅功臣之家，不許北葬，今魏氏諸陵尚在京畿。祔葬代州，理未為允。」從之。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>丙子，以前翰林學士、戶部侍郎馮道依前本官充職。戊寅，西征之師入大散關，<span class="jiazhu">案九國志趙廷隱傳云；自入敵境，即禁兵士焚廬舍，剽財物，蜀人德之。(舊五代史考異)</span>偽命鳳州節度使王承捷、故鎮屯駐指揮使唐景思次第迎降，得兵一萬二千、軍儲四十萬。又下三泉，得軍儲三十餘萬。自是師無匱乏，軍聲大振。辛巳，偽興州刺史王承鑒、成州刺史王承朴棄城遁去，康延孝大破蜀軍於三泉。時王衍將幸秦州，以其軍五萬屯於利州。聞我師至，遣步騎三萬逆戰於三泉，延孝與李嚴以勁騎三千擊之，蜀軍大敗，斬首五千級，餘眾奔潰。王衍聞敗，自利州奔歸成都，斷吉柏津<span class="jiazhu">案：通鑑作桔柏，考歐陽史亦作吉柏，今仍其舊。(舊五代史考異)</span>浮梁而去。丁亥，文武百官上表，以貞簡皇太后靈駕發引，請車駕不至山陵所。戊子，葬貞簡太后於坤陵。己丑，魏王繼岌至興州，偽東川節度使宋光葆以梓、綿、劍、龍、普五州來降，武定軍使王承肇以洋、蓬、璧三州來降，<span class="jiaozhusup">「洋」原作「達」，據本書卷五一魏王繼岌傳、冊府卷二九一、通鑑卷二七三改。按太平寰宇記卷一三七：「達州，唐為通州，宋乾德二年始改為達州。」</span>興元節度使王宗威以梁、開、通、渠、麟五州來降，階州刺史王承岳納符印請命，秦州節度使王承休<span class="jiazhu">王承休，原本作「成休」，今據通鑑及十國春秋改正。(影庫本粘籤)</span>棄城自扶州路奔於西川。<span class="jiazhu">案太平廣記引王氏見聞記云：王承休握銳兵於天水，兵刃不舉。既知東軍入蜀，遂擁麾下之師及婦女孩幼萬餘口、金銀繒帛，於西蕃買路歸蜀。沿路為西蕃擄奪，凍餓相踐而死，迨至蜀，存者百餘人，唯與田宗汭等脫身而至。魏王使人問之曰：「親握重兵，何得不戰？」曰：「畏大王神武，不敢當其鋒。」曰：「何不早降？」曰：「蓋緣王師不入封部，無門納款。」曰：「初入蕃部幾許人？」曰：「萬餘口。」「今存者幾何？」曰：「纔及百數。」魏王曰：「汝可償萬人之命。」遂斬之。(舊五代史考異)</span></p>
<p class="em2" id="p8"><a class="gg-link" href="#p8" onclick="return changeColor(this);"></a>十一月庚寅朔，帝幸壽安，號慟於坤陵。戊戌，以振武節度使朱守殷為兗州節度使。徐州、鄴都上言，十月二十五日夜，地大震。康延孝至利州，修吉柏津浮梁。偽昭武軍節度使林思諤來降。<span class="jiazhu">案：原本作「世諤」，今據通鑑、十國春秋改正。(舊五代史考異)</span>辛丑，魏王過利州，帝賜王衍詔，諭以禍福。甲辰，魏王至劍州，偽武信軍節度使王宗壽以遂、合、渝、瀘、忠五州來降。<span class="jiaozhusup">通鑑卷二七四「忠」作「昌」。</span><span class="jiazhu">案九國志王宗壽傳：王衍時為武信軍節度使，唐師入境，郭崇韜遣使遺宗壽書，宗壽不納，聞衍降，乃治裝赴闕。<span class="jiaozhusup">殿本考證此句下有「歐陽史蜀世家亦言，宗壽獨不降，聞衍已銜璧，大慟，從衍東遷」二十四字。</span>據薛史則王衍未送款宗壽已降矣，與九國志異。</span>丁未，高麗國遣使貢方物。康延孝、李嚴至漢州，王衍遣人送牛酒請降，李嚴遂先入成都。戊申，祔貞簡皇太后神主於太廟。</p>
<p class="em2" id="p9"><a class="gg-link" href="#p9" onclick="return changeColor(this);"></a>己酉，魏王至綿州，王衍遣使上牋歸命。庚戌，皇弟鄆州節度使存霸、滑州節度使存渥、左金吾大將軍晉州節度使存乂、邢州節度使存紀，並授起復雲麾將軍、右金吾大將軍同正。荊南節度使高季興奏，收復歸、夔、忠等州。辛亥，魏王至德陽。偽六軍使王宗弼報，王衍舉家遷於西宅，宗弼權稱西川兵馬留後；又報偽樞密使宋光嗣景潤澄、宣徽使李周輅歐陽晃同有異謀，<span class="jiazhu">宣徽使，原本作「宣崇」，今據十國春秋改正，(影庫本粘籤)</span>惑亂蜀主，已梟斬訖。<span class="jiazhu">案九國志王宗弼傳：唐師陷鳳州，衍遣三招討屯三泉以拒唐師，未戰，三招討俱遁走，因令宗弼守綿谷而誅三招討，宗弼遂與三招討同送款於魏王。乃還成都，斬宋光嗣等，函首送於魏王，遷衍及母妻於西宮。通鑑作李嚴至成都，宗弼猶乘城為守備，與九國志異。</span>壬子，王衍遣使上表請降。癸丑，以吳越國馬步統軍使、檢校太傅錢元球為檢校太尉、守侍中，充靜海軍節度使。乙卯，魏王至西川城北。丙辰，蜀主王衍出降，語在衍傳。<span class="jiazhu">案：王衍出降在十一月丙辰，通鑑與薛史同，歐陽史作己酉，蓋據其上牋歸命之日而先書之，其實己酉唐師尚在綿州，未入成都也。五代春秋作十二月，蜀王衍降，尤誤。</span>丁巳，大軍入成都，法令嚴峻，市不易肆。自興師凡七十五日蜀平，得兵士三萬、兵仗七百萬、糧三百五十三萬、錢一百九十二萬貫、金銀共二十二萬兩、珠玉犀象二萬、紋錦綾羅五十萬，得節度州十、郡六十四、縣二百四十九。己丑，禮儀使奏：「貞簡皇太后升祔禮畢，一應宗廟伎樂及諸祀並請仍舊。」從之。</p>
<p class="em2" id="p10"><a class="gg-link" href="#p10" onclick="return changeColor(this);"></a>十二月壬戌，以前雲州節度使李存敬為同州節度使；以同州節度使、檢校太保、同平章事李令德為遂州節度使，以邠州節度使、檢校太保董璋為劍南東川節度副大使、知節度事；以華州節度使毛璋為邠州節度使，以左金吾大將軍史敬鎔為華州節度使。丁卯，以武寧軍節度副使李紹文為兗州觀察留後。庚午，宴諸王武臣於長春殿，始用樂。<span class="jiazhu">始用樂，原本作「紹用」，今據文改正。(影庫本粘籤)</span>丙子，以北京副留守、太原尹孟知祥為檢校太傅<span class="jiaozhusup">「守」下原有「事」字，據殿本刪。</span>、同平章事、成都尹、劍南西川節度副大使，知節度事、西山八國雲南都招撫等使；以戶部尚書王正言為檢校吏部尚書、守興唐尹，充鄴都副留守；以鄴都副留守、興唐尹張憲檢校吏部尚書、太原尹，充北京副留守、知留守事。</p>
<p class="em2" id="p11"><a class="gg-link" href="#p11" onclick="return changeColor(this);"></a>己卯，以臘辰狩於白沙，皇后、皇子、宮人畢從。庚辰，次伊闕。辛巳，次潭泊。壬午，<span class="jiaozhusup">原作「壬寅」，據殿本、通鑑卷二七四改。按二十史朔閏表，同光三年十二月庚申朔，無壬寅，在辛巳和癸未間，當是壬午。</span>次龕澗。<span class="jiazhu">案：原本「潭泊」訛「覃泊」，「龕澗」訛「寵澗」，今並從通鑑改正。(舊五代史考異)</span>癸未，還宮。是時大雪苦寒，吏士有凍踣於路者。伊、汝之民，飢乏尤甚，衞兵所至，責其供餉，既不能給，因壞其什器，撤其廬舍而焚之，甚於剽刦。縣吏畏恐，竄避於山谷間。甲申，出御札示中書門下，以今歲水災異常，所在人戶流徙，以避徵賦，關市之征，抽納繁碎，宜令宰臣商量條奏。丙戌，第三姑宋氏封義寧大長公主，長姊孟氏封瓊華長公主，<span class="jiazhu">案：通鑑以瓊華為克讓女，則莊宗之從姊也。<span class="jiaozhusup">原作「莊公」，據殿本考證改。</span>隆平集、東都事略孟昶傳並云：父知祥，尚唐莊宗妹。俱與薛史異。(舊五代史考異)</span>第十一妹張氏封瑤英長公主。</p>
<p class="em2" id="p12"><a class="gg-link" href="#p12" onclick="return changeColor(this);"></a>閏十二月甲午<span class="jiaozhusup">「閏」字原無，據殿本補。按二十史朔閏表，同光三年十二月庚申朔，無甲午，閏十二月己丑朔，甲午為初六日。冊府卷一０三載此詔亦在閏十二月。</span>賜中書門下詔曰：</p>
<p class="yinyong" id="p13"><a class="gg-link" href="#p13" onclick="return changeColor(this);"></a>朕聞古先哲王，臨御天下，上則以無偏無黨為至治，次則以足食足兵為遠謀，緬惟前修，誠可師範。朕纂承鳳曆，嗣守鴻圖，三載於茲，萬機是總，非不知五兵未弭，兆庶多艱，蓋賴卿等寅亮居懷，康濟為務，冀盡賦輿之理，<span class="jiaozhusup">「賦」原作「數」，劉本作「敷」，據冊府卷一０三改。</span>洞詢盍徹之規。今則潛按方區，備聆謠俗，或力役罕均其勞逸，或賦租莫辨於後先，但以督促為名，煩苛不已。被甲冑者何嘗充給，趨朝省者轉困支持，州閭之貨殖全疎，天地之災祥屢應。以至星辰越度，<span class="jiazhu">越度，原本作「越展」，今據文改正。(影庫本粘籤)</span>旱澇不時，農桑失業於丘園，道殣相望於郊野，生靈及此，寢食寧遑，豈非朕德政未孚，焦勞自拙者耶！</p>
<p class="yinyong" id="p14"><a class="gg-link" href="#p14" onclick="return changeColor(this);"></a>朕昨親援毫翰，軫念瘡痍，一則詢爾謀猷，一則表予宵旰，未披來奏，轉撓於懷，敢不翼翼罪躬，乾乾軫慮。咨爾四岳，弼予一人，何不舉賢才，裨寡昧。百辟之內，羣后之間，莫不有盡忠者被掩其能，抱器者艱陳其力。或草澤有遺逸之士，山林多屈滯之人，爾所不知，吾將安訪！卿等位尊調鼎，名顯代天，既逢不諱之朝，何吝由衷之說，<span class="jiaozhusup">「吝」原作「怯」，據殿本、劉本、冊府卷一０三改。影庫本批校云：「『怯』應作『吝』。」</span>當宜歷告中外，急訪英髦。應在仕及前資文武官已下，至草澤之士，有濟國治民、除姦革弊者，並宜各獻封章，朕當選擇施行。其近宣御札，亦告諭內外，體朕意焉。</p>
<p class="" id="p15"><a class="gg-link" href="#p15" onclick="return changeColor(this);"></a>是時，兩河大水，戶口流亡者十四五，都下供饋不充，軍士乏食，乃有鬻子去妻，老弱採拾於野，殍踣於行路者。州郡飛輓，旋給京師，租庸使孔謙日於上東門外佇望其來，<span class="jiazhu">案：原本作「尚東門」，據通鑑注云：洛城東面三門，中曰建春，左曰上東。右曰永春。今改正。(舊五代史考異)</span>算而給之。加以所在泥潦，輦運艱難，愁歎之聲，盈於道路，四方地震，天象乖越。帝深憂之，問所司濟贍之術。孔謙比以吏進，故無保邦濟民之要務，唯以急刻賦斂為事。樞密承旨段徊奏曰：「臣見本朝時或遇歲時災歉，國費不足，天子將求經濟之要，則內出朱書御札，以訪宰臣，請陛下依此故事行之。」即命學士草詞，帝親札以訪宰臣，非帝憂民之實也。時宰相豆盧革等依阿狥旨，竟無所陳，但云：「陛下威德冠天下，今西蜀平定，珍寶甚多，可以給軍。水旱作沴，天之常道，不足以貽聖憂。」中官李紹宏奏曰：「俟魏王旋軍之後，<span class="jiazhu">俟魏王，原本脫「王」字，今據文增入。(影庫本粘籤)</span>若兵額漸多，饋輓難給，請且幸汴州，以便漕輓。」時羣臣獻議者亦多，大較詞理迂闊，不中時病。唯吏部尚書李琪引古田租之法，從權救弊之道，上疏言之，帝優詔以奬之。</p>
<p class="em2" id="p16"><a class="gg-link" href="#p16" onclick="return changeColor(this);"></a>丁酉，詔偽蜀私署官員等：「惟名與器，不可假人，況是遐僻偏方，僭竊偽署，因時亂而濫稱名位，歸國體而悉合削除。但恐當本朝屯否之時，有歷代簪纓之士，既陷彼土，遂授偽官。又慮有曾受本朝渥恩，當時已居班秩，須為升降，不可通同。應偽署官至太師、太傅及三少，并太尉、司徒、司空、侍中、中書令、左右僕射已上，並宜降至六尚書，臨時更約偽署高低為六行次第。階至開府、特進、金紫者，宜令文班降至朝散大夫，武班降至銀青。爵偽署將相已上與開國男，<span class="jiaozhusup">「上」原作「下」，據會要卷一七改。</span>餘並不得更稱封爵，其有功臣者削去。<span class="jiazhu">案：此句疑有脫誤，據五代會要作其有功臣名號，並宜削去。</span>如是偽署節鎮，伐罪之初，率先向化及立功效者，宜委繼岌、崇韜臨時奬任。其刺史但許稱使君，不得更有檢校官。其偽署班行正四品已上，酌此降黜，五品已下，如不曾經本朝授官，若材智有聞，即許於府縣中量材任使；如無材智可錄，<span class="jiazhu">如無材智可錄，原本脫「無」字，今據五代會要增入。(影庫本粘籤)</span>止是蜀地土人，並宜放歸田里。如是西班有稱統軍上將軍者，<span class="jiazhu">案：原本作「兩班」，今據五代會要改正。(舊五代史考異)</span>若是本朝功臣子孫及將相之嗣，並據人材高下，與諸衞小將軍、府率、中郎將，次第授任。如是小將軍已下，據人材堪任使者，宜委西川節度使衙前補押衙；不堪任使者，亦宜放歸田里。應已前降官，除軍前量事迹任使外，餘並稱前銜，候朝廷續據才行任使。」</p>
<p class="em2" id="p17"><a class="gg-link" href="#p17" onclick="return changeColor(this);"></a>庚子，彰武、保大等節度使高萬興卒。甲辰，淮南楊溥遣使朝貢。乙巳，以晉州節度使李存乂為鄜州節度使，以相州刺史李存確為晉州節度使。丙午，兩省諫官上疏，請車駕不巡幸汴州，凡三上章，乃允。庚戌，魏王繼岌奏，遣秦州副史徐藹齎書招諭南詔蠻。又奏，點到兩川馬九千五百三十匹。<span class="jiazhu">案清異錄：莊宗滅梁平蜀，志頗自逸，命蜀匠織十幅無縫錦為被材。被成，賜名「六合被」。(舊五代史考異)</span>辛亥，制皇第二弟存霸可封永王，第三弟存美可封邕王，第四弟存渥可封申王，第五弟存乂可封睦王，第六弟存確可封通王，第七弟存紀可封雅王。<span class="jiazhu">案：原本作「睢王」，考通鑑及歐陽史皆作雅王，薛史宗室傳亦作雅王，今改正。(舊五代史考異)</span>是歲，日傍有背氣，凡十三。<span class="jiazhu">永樂大典卷七千一百五十七。</span></p>
</div></body></html>